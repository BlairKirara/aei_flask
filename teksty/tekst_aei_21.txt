Zrobiłam pastę z awokado, ale dodałam sycący składnik. Lepszego smarowidła na chleb nie znajdziecie
Pasta z awokado wydaje wam się mdła i mało treściwa? Dorzućcie do niej 1 wartościowy dodatek, a kanapka z takim smarowidłem będzie nie tylko przepyszna, ale i nasyci was na pół dnia. Zobaczcie, jakie to proste.
Pasta z awokado najczęściej pojawia się na naszych stołach w formie klasycznego meksykańskiego guacamole. W tej wersji mięciutkie, kremowe awokado miesza się z posiekaną cebulką, czosnkiem, pomidorami, świeżą kolendrą i sokiem z limonki bądź cytryny, ale my znaleźliśmy coś jeszcze lepszego. Pasta z awokado z dodatkiem pewnego składnika ekstra nie tylko będzie znacznie smaczniejsza, ale przy okazji stanie się wysokobiałkowym, sycącym posiłkiem. Zobaczcie, jak zrobić ten prosty i treściwy przysmak, a gdy raz go spróbujecie, zagości już on na stałe w waszych kuchniach. 


Jak zrobić dobrą pastę z awokado? Dodajcie 1 składnik ekstra
Pasta z awokado to popularny przysmak, jednak niektórzy twierdzą, że sama w sobie ma ona dość delikatny i "nijaki" smak. Na szczęście jest pewien prosty sposób, aby dodać jej charakteru i przy okazji sprawić, żeby nasyciła nas na długie godziny. Jak zrobić pastę z awokado, żeby była smaczniejsza i bardziej sycąca? Wystarczy dodać do niej ugotowaną pierś z kurczaka, trochę skyra i majonezu oraz aromatyczny czosnek. Do tego oczywiście jeszcze sól i pieprz, a całość będzie tak pyszna, że chętnie wyjecie pastę prosto z miski, nawet bez żadnych dodatków. Dzięki temu powstanie prawdziwie wysokobiałkowe smarowidło, bo zarówno kurczak, jak i skyr dodadzą takiemu posiłkowi sporo cennych protein. 


Sam proces przygotowania jest banalnie prosty, a cały ten przepis podpatrzyliśmy na instagramowym profilu @ake.kitchen. Poniżej znajdziecie dokładne proporcje wszystkich składników oraz krótkie wideo, na którym najlepiej widać to, jak banalnie prosty do zrobienia jest ten specjał. Spróbujcie odtworzyć tę recepturę we własnych kuchniach, a z pewnością ją polubicie i będziecie serwowali w kółko na śniadania, kolacje czy nawet jako imprezową przystawkę.
Prosty przepis na pastę z kurczaka i awokado
Składniki:


200 g dojrzałego awokado,
320 g piersi z kurczaka,
40 g jogurtu typu skyr,
40 g majonezu (najlepiej o obniżonej zawartości tłuszczu).
sól, pieprz i czosnek granulowany do smaku.
Przygotowanie:


Zacznijcie od przygotowania piersi z kurczaka, czyli ugotujcie ją w osolonej wodzie lub bulionie.
Ugotowane mięsa odstawcie do wystudzenia, a w międzyczasie wydrążcie awokado i rozgniećcie je widelcem na gładką papkę.
Wystudzonego kurczaka porwijcie na małe kawałki i dodajcie do awokado.
Do tego dorzućcie skyr i majonez, a potem doprawcie całość do smaku solą, pieprzem i czosnkiem.
Wszystko dokładnie wymieszajcie i podawajcie jako przekąskę solo, rozsmarowane na kromce chleba lub w ramach dodatku do innych dań.
Co można dodać do pasty z awokado i kurczaka?
Powyższy przepis na pastę z awokado możecie do woli urozmaicać przeróżnymi dodatkami, aby za każdym razem smarowidło smakowało nieco inaczej i nigdy wam się nie znudziło. Gotowaną pierś z kurczaka można zamienić na tę wędzoną, którą znajdziecie pakowaną w wielu sklepach. Z kolei wśród dodatkowych składników, które idealnie tutaj pasują, wymienić można takie pyszności jak:


suszone pomidory ze słoiczka,
czarne lub zielone oliwki,
świeżą paprykę czerwoną, zieloną lub żółtą,
pomidorki koktajlowe,
drobno posiekaną białą lub czerwoną cebulkę,
świeże zioła, takie jak kolendra, mięta, bazylia czy natka pietruszki,
odrobina posiekanych kaparów z zalewy.