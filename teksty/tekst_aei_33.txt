Warszawa rozbłyśnie blaskiem gwiazd światowego formatu. Czas na ISU CS PGE Warsaw Cup 2024!
ISU CS PGE Warsaw Cup powraca z impetem. Od 20 do 24 listopada najlepsi zawodnicy z całego świata rywalizować będą na warszawskim lodowisku COS Torwar. Czołowi przedstawiciele dyscypliny, walka o punkty w prestiżowych rankingach i organizacja na najwyższym poziomie składają się na jedną z najważniejszych imprez łyżwiarskich nie tylko na mapie Polski, ale i Europy.


Międzynarodowa walka na najwyższym poziomie


To już 24. edycja ISU CS PGE Warsaw Cup, a więc wydarzenia przyciągającego do Polski najwybitniejszych łyżwiarzy figurowych na świecie. Od dziesięciu lat zawody wchodzą w ramy Challenger Series, czyli międzynarodowego cyklu w kategorii seniorów, który pozwala na zdobycie punktów w klasyfikacji końcowej serii Challenger’ów oraz w światowym rankingu. Nic dziwnego, że na tafli warszawskiego lodowiska zameldują się najlepsi z najlepszych. 


– To już końcówka cyklu Challenger, przez co czołowi łyżwiarze są maksymalnie zmotywowani do tego, by zdobyć jak najwięcej punktów. Na lodowisku COS Torwar zobaczymy wybitnych sportowców będących prawdziwymi gwiazdami w świecie łyżwiarstwa figurowego. To gwarancja występów na niezwykle wysokim poziomie  – podkreśla Elżbieta Gabryszak, przedstawicielka Polskiego Związku Łyżwiarstwa Figurowego.


Warszawa jest dziesiątym z jedenastu przystanków tegorocznego Challenger Series. Wcześniej światowa czołówka rywalizowała w Nowym Jorku i Norwood (USA), Bergamo (Włochy), Oberstdorfie (Niemcy), Astanie (Kazachstan), Budapeszcie (Węgry), Nicei (Francja), Bratysławie (Słowacja) i Talinie (Estonia). Tym, co wyróżnia Polskę, jest bez wątpienia szeroki zakres konkurencji, w których mogą startować uczestnicy. Tym razem w akcji zobaczymy bowiem solistki, solistów, a także pary sportowe i taneczne.


Plejada gwiazd w drodze do Warszawy


ISU CS PGE Warsaw Cup 2024 przyciąga najgłośniejsze nazwiska w łyżwiarskim świecie. Start w zawodach zapowiedzieli aktualni Mistrzowie Europy z Kowna w konkurencji par sportowych – Lucrezia Beccari i Matteo Guarise. Choć włoski duet stworzył parę łyżwiarską dopiero w sezonie 22/23, może pochwalić się już niemałymi osiągnięciami. Widzieliśmy ich choćby podczas Warsaw Cup 2022, gdzie rywalizację zakończyli na czwartym miejscu. 


Narzekać nie będą na pewno fani Rebecci Ghilardi i Filippo Ambrosiniego – srebrnych i brązowych medalistów Mistrzostw Europy, a także wicemistrzów Warsaw Cup 2022. W akcji zobaczymy też pozostałych medalistów europejskiego czempionatu: Anastasiję Mietiołkinową i Łukę Bieruława – gruziński duet, który wywalczył srebro w Kownie.


Na COS Torwar pojawią się ponadto Evgeniia Lopareva i Geoffrey-Brissaud – para taneczna, która zasłynęła ze zwycięstwa Grand Prix w Angers, złotego medalu na Warsaw Cup 2023 czy czwartego miejsca na Mistrzostwach Europy w Kownie. Na uwagę zasługuje też obecność Adama Hagary - medalisty Mistrzostw Świata Juniorów i Zimowych Igrzysk Olimpijskich Młodzieży.


– Kibice mogą spodziewać się najtrudniejszych elementów sportowych, czyli skoków poczwórnych i skoków potrójnych wyrzucanych w parach sportowych. Pary taneczne zachwycą nas z kolei pięknymi programami. Jedno jest pewne, łyżwiarski kunszt zostanie wzniesiony na bardzo wysoki poziom, co powinno przyciągnąć widzów na trybuny i przed transmisję – mówi Elżbieta Gabryszak.


Na liście uczestników ISU CS PGE Warsaw Cup 2024 nie zabraknie reprezentantów Polski. Widzowie będą mogli zobaczyć w akcji całą biało-czerwoną kadrę seniorską. Katia Kurakowa wyliczana jest w gronie faworytów w walce o czołowe lokaty. Zapomnieć nie można też o niezwykle utalentowanych Laurze Szczęsnej i Karolinie Białas.


W grupie solistów zobaczymy m.in. Władimira Samoiłowa, Kornela Witkowskiego i Jakuba Lofka. W kategorii par tanecznych reprezentować będą nas z kolei Sofia Dowhal i Wiktor Kulesza, Anastazja Polibina i Paweł Gołowisznikow oraz Aleksandra Borysowa i Aaron Freeman. Tak liczna kadra biało-czerwonych to świetna okazja do kibicowania “naszym”.


Tafla lodowiska na wyciągnięcie ręki


ISU CS PGE Warsaw Cup 2024 potrwa od 20 do 24 listopada. Wydarzenie odbędzie się na lodowisku COS Torwar przy ul. Łazienkowskiej 6A.  Z uwagi na skalę przedsięwzięcia po raz pierwszy w historii wstęp na halę będzie wymagał zakupu biletu. Zawody obejrzeć będzie można również przez Internet z angielskim komentarzem na żywo. 


– Z zeszłorocznych doświadczeń wiem, że  na widzów czekają nie tylko sportowe atrakcje i wrażenia. Wyjątkowe na Torwarze jest to, że tafla lodowiska znajduje się bardzo blisko trybun, dzięki czemu występy można śledzić z jeszcze większym zaangażowaniem, wzmacniając tym samym kibicowską atmosferę. Na miejscu nie zabraknie ponadto konkursów z nagrodami i niespodzianek, co pozwala cieszyć się z obecności na Warsaw Cup jeszcze bardziej – dodaje Elżbieta Gabryszak.


Do kibicowania najlepszym sportowcom na świecie zapraszają Polski Związek Łyżwiarstwa Figurowego, PGE Polska Grupa Energetyczna, Miasto Stołeczne Warszawa oraz Ministerstwo Sportu i Turystyki. Wsparcia w organizacji zawodów udzielił Samorząd Województwa Mazowieckiego.