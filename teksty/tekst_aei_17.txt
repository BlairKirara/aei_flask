KOT DEVON REX (REX DEWOŃSKI)
Devon rex to kot o karakułowym futrze i prawdziwie psim charakterze. Jest wspaniałym i radosnym przyjacielem całej rodziny.
Devon rex – opis rasy 
Średniej długości tułów o szczupłej, lecz silnej budowie. Głowa jest krótka w kształcie klina. Duże i szeroko rozstawione uszy nadają im specyficzny wygląd – porównywane są do kosmitów czy nietoperzy. Oczy są wielkie w kształcie migdałów. Devony mają poskręcane wąsy i brwi. Mają szczupły i długi ogon, a także smukłą szyję i łapy. Charakterystyczna kręcona sierść devon rexa nadaje tym kotom uroczego wyglądu. Jest krótka i występuje we wszystkich kolorach.


Charakter devon rexa
Devon rex to kot o umiarkowanym temperamencie i wesołym usposobieniu. Niezwykle towarzyski charakter – lubi być w centrum zainteresowania i aktywnie uczestniczyć w życiu rodziny. Interesuje go nie tylko zabawa. Devon rex towarzyszyć nam będzie także przy zmywaniu naczyń, ścieraniu kurzu czy przy pracy na komputerze. Bardzo przywiązuje się do opiekuna – w rodzinie devon rex wybiera jedną osobę, którą kocha i której bezgranicznie ufa. Jest odważny i bardzo kontaktowy, wylewnie wita wszystkich gości, natychmiast domagając się pieszczot. Devony, kiedy są ignorowane, wynajdują sobie wszystkie możliwe zajęcia, dzięki którym odzyskają uwagę człowieka. Devon rex uwielbia także spanie w łóżku wraz ze swoim opiekunem.


Devon rex to także dobry przyjaciel dla starszych dzieci – uwielbia zabawy i jest dość cierpliwy. Nie zachowuje się agresywnie, choć czasami zdarza mu się okazać niezadowolenie. Jednak odpowiedzialne hodowle kotów rasy devon rex dbają, by wśród tych zwierząt nie pojawiły się osobniki agresywne.


Devony są z natury bardzo ciekawskie. Wyjątkowo skoczne, dostaną się w każde możliwe miejsce w domu – zwłaszcza wszystkie najwyższe półki. Również drzwiczki od szafek czy szuflady nie stanowią dla nich problemu. Koty rasy devon rex są bardzo inteligentne i szybko się uczą. Cierpliwa osoba będzie w stanie nauczyć swojego kota aportowania drobnych przedmiotów oraz innych prostych komend. Odważny devon rex wybierze się z nami także na spacer na smyczy.


Devon rex – dla kogo? 
Są odpowiednie dla osób, które zdają sobie sprawę ze wzmożonej aktywności fizycznej tej rasy – devon rex potrzebuje dużo ruchu i należy mu to zapewnić. Koty te bardzo źle znoszą samotność – mieszkając z osobą wychodzącą z domu na wiele godzin, będą bardzo nieszczęśliwe. W takim wypadku powinny mieć zapewnione jakieś towarzystwo, najlepiej w postaci drugiego kota lub... psa! W domu tego kota drapak jest niezbędny – najlepiej jeśli będzie ich kilka. Kot tej rasy lubi spędzać czas z człowiekiem. Jeśli więc nie przeszkadza ci, że pupil będzie z tobą praktycznie cały czas, to jest to zwierzę dla ciebie. 


Wady i zalety kota devon rex 
Devon rex – jaki jest? Poznaj jego wady i zalety!


Wady
wrażliwy na zimno i wilgoć
nie lubi samotności – mógłby bezustannie spędzać czas ze swoim opiekunem
Zalety
przyjacielski i towarzyski
łatwo akceptuje inne koty i psy
nadaje się dla dzieci i osób starszych
mniej uczulający
inteligentny, łatwo się uczy np. chodzić na smyczy
Ile kosztuje kot rasy devon rex?
Za kota rasy devon rex ze sprawdzonej hodowli zapłacimy minimum 5000 zł. Pamiętaj – nie wspieraj pseudohodowców, dla których najważniejszy jest zysk, a dobro zwierząt nie jest nawet kwestią drugorzędną. 


Ile kosztuje utrzymanie devona? 
Miesięczne utrzymanie kota to wydatek rzędu minimum 200 zł. Zwierzę wymaga nie tylko dobrej jakości mokrej karmy, żwirku, zabawek, drapaków, ale również regularnych wizyt u lekarza weterynarii. 


Kot devon rex – zdrowie
Devon rex to rasa długowieczna. Pomimo pozornie delikatnej budowy, koty tej rasy są silne, energiczne i odporne na choroby. Bardzo rzadko w rasie devon rex zdarza się kardiomiopatia przerostowa (choroby mięśnia sercowego), dysplazja biodrowa czy zakażenia skóry drożdżakami z rodzaju Malassezja. U kotów tej rasy może wystąpić miastenia – schorzenie genetyczne, które polega na zaniku mięśni. 


Ile żyją devon rexy?
Zaliczany do ras długowiecznych – długość życia devon rex może wynosić do 20 lat. 


Pielęgnacja devon rexa
Jak dbać o devon rex? Kot tej rasy nie linieje i prawie nie wymaga pielęgnacji. Delikatną szatę wystarczy wygładzić ręką lub miękką szmatką. Czasami na jego ciele występują miejsca z prostym włosem lub małe łysinki. Jeśli na skórze nie ma zmian chorobowych, nie trzeba się tym martwić.
Devon rex ma nieco podwyższoną temperaturę ciała, dlatego może być wrażliwy na wilgoć i niskie temperatury. Należy systematycznie sprawdzać oczy, uszy, zęby i w miarę potrzeby można także przycinać pazury.


 


Żywienie devon rexa
Dexon rex, podobnie jak inne koty, powinien być żywiony wysokiej jakości karmą gotową lub naturalnym pożywieniem typu BARF. Koty kastrowane i sterylizowane powinny otrzymywać specjalny pokarm dla kastratów. Oprócz odpowiednio zbilansowanej diety, ważne jest również prawidłowe nawodnienie tak energicznego pupila.  


Devon rex – historia rasy 
Devon to stosunkowo młoda rasa – pochodzi z Anglii, z hrabstwa Devonshire.


Mieszkająca w Buckfastleigh w hrabstwie Devonshire Beryl Cox dokarmiała koty pochodzące z pobliskiej, nieczynnej kopalni cynku. W 1960 roku zauważyła wśród swoich podopiecznych kocura z nietypowym, falowanym futrem. Jakiś czas później jedna z kotek, którymi się opiekowała urodziła kocięta – wśród nich znalazł się samiec o kędzierzawym futrze koloru dymnego. Beryl postanowiła go przygarnąć i nazwała go Kirlee. Kociak wyrósł na kocura z wyjątkowym, niemal psim usposobieniem – był bardzo towarzyski, uwielbiał spacery na smyczy i machał ogonem, gdy był zadowolony. Najbardziej jednak zadziwiał jego wygląd. Szeroka głowa o ogromnych uszach przypominała skrzata.


Beryl początkowo uważała, że trafiła na kota rasy cornish rex. Jednak próby skrzyżowania Kirlee z kotką rasy cornish dały potomstwo wyłącznie o prostym futrze. Okazało się, że za kędzierzawy włos u tych kotów odpowiadają inne geny – nie była więc to ta sama rasa.


Kirlee wraz z kilkoma domowymi kotkami dał potomstwo, wśród którego zdarzały się kociaki o kręconym futrze. Beryl zaczęła je między sobą krzyżować, dzięki czemu dała początek nowej rasie, nazwanej devon rex. Następnie, w celu zwiększenia puli genetycznej, koty te krzyżowano także z kotami brytyjskimi i burmańskimi.


Rasę devon rex zaczęto prezentować na wystawach kotów w 1965 roku. Została ona oficjalnie uznana przez GCCF w 1967 roku. Do roku 1983 wszystkie organizacje felinologiczne uznały istnienie rasy devon rex.


Devon rex w Polsce
Do Polski devony zawitały stosunkowo niedawno. Pierwsze koty rasy devon rex sprowadzili w 1993 roku Grażyna i Jerzy Pietrzok – właściciele hodowli Loki Miao*PL.


Ciekawostki o rasie devon rex
Devon rex to podobno jedyny kot, który potrafi zamachać ze szczęścia ogonem, jak pies.


Devon rexy o umaszczeniu colorpoint (jak u syjama) nazywane są si-rexami.


Podobnie jak u kotów rasy cornish rex, u devonów także występuje podwyższenie temperatury ciała (39 stopni Celsjusza).


Devon rex – wszystko, co musisz wiedzieć
Devony to wyjątkowe koty, które przejawiają więcej psich aniżeli kocich zachowań. 


Czy devon rex uczula?
Devon rex należy do tych ras kotów, które są polecane dla alergików. Należy jednak pamiętać, że nie ma kotów hipoalergicznych. Są natomiast koty, które mniej uczulają – w ich ślinie znajduje się mniejsza ilość białka Fel d1, które odpowiada za reakcje alergiczne.


Czy devon rex gubi sierść?
Devon rex w przeciwieństwiedo innych ras gubi mniej sierści. Nie znaczy to jednak, że w ogóle nie linieje.


Co lubią koty devon rex?
Devon rex jest kotem ciekawskim i aktywnym – lubi się wspinać, a także eksplorować otoczenie. Łaknie towarzystwa człowieka. Nic więc dziwnego, że aktywnie uczestniczy w życiu domowników. Lubi też pieszczoty, a także zasypiać w łóżku u boku opiekuna.


Czy devon rex dogaduje się z psami?
Zdecydowanie tak. Devony to przyjacielskie koty, które bardzo dobrze dogadują się z innymi zwierzętami – w tym psami i kotami.


Czy devon rex i sfinks to to samo?
To dwie inne rasy. Devony to dość nowe rasy kotów, które powstały w latach 50. i 60. XX wieku. Warto jednak wspomnieć, że obie rasy są wynikiem selektywnej hodowli, a ich sierść jest wynikiem mutacji genetycznej – devon rex ma kędzierzawą sierść, zaś sfinksy są praktycznie bezwłose.