Puchar Ziemi Oświęcimskiej 2024 drogą do walki o Puchar Polski Młodzików
Fani łyżwiarstwa figurowego w Oświęcimiu mogą czuć się rozpieszczeni. Zaledwie tydzień po akcji “Chodź na Łyżwy” skierowanej do najmłodszych na Hali Lodowej odbędzie się Puchar Ziemi Oświęcimskiej 2024! Żeby tego było mało – w ramach wydarzenia zobaczmy drugie eliminacje do Pucharu Polski Młodzików.


Walka o dominację w regionie


To już kolejna edycja zawodów o Puchar Ziemi Oświęcimskiej organizowanych przez UKŁF Unia Oświęcim. Raz jeszcze widzowie mogą spodziewać się rywalizacji sportowców na najwyższym poziomie. Tym razem łyżwiarze zmierzą się w kategoriach Solistki i Soliści. 


– W Pucharze Ziemi Oświęcimskiej weźmie udział prawie 270 zawodników. Jako klub dołożymy wszelkich starań, żeby każdy uczestnik czuł się zaopiekowany i był usatysfakcjonowany z udziału w wydarzeniu. Tradycyjnie zadbamy też o trenerów – mówi Ewa Lofek, trenerka UKŁF Unia Oświęcim.


– W tej chwili poziom łyżwiarstwa i przygotowania układów przez uczestników jest bardzo różnorodny, a co za tym idzie – interesujący. Zawodnicy skupiają się na tym, żeby od strony choreograficznej i interpretacyjnej pokazać piękno tego fascynującego sportu. Warto zobaczyć to na własne oczy – nie  tylko w telewizji podczas zmagań najstarszych, ale na żywo – obserwując również młodszych adeptów tej dyscypliny – kontynuuje.


Droga do Pucharu Polski Młodzików


Tegoroczna odsłona Pucharu Ziemi Oświęcimskiej związała się również z Pucharem Polski Młodzików – nowym formatem rywalizacji spod szyldu Polskiego Związku Łyżwiarstwa Figurowego przeznaczonym dla osób od 8 do 13 roku życia. W ramach oświęcimskiego wydarzenia odbędą się drugie z trzech startów eliminacyjnych będących drogą do głównej odsłony zawodów. Najlepsi uczestnicy już w styczniu pojawią się podczas organizowanego przez PZŁF Finału Pucharu Polski Młodzików. Wcześniej eliminacje odbyły się już w Bydgoszczy – podczas PGE Halloween Cup 2024.


– Dołożyliśmy wszelkich starań, by wyjść z komunikatem o zawodach do szerokiego grona odbiorców – tak, by jak najwięcej osób chciało i mogło towarzyszyć nam w trakcie łyżwiarskiej imprezy. Czekamy na wszystkich zawodników, trenerów i sędziów. Czujemy się przy tym wyróżnieni, bo możliwość zorganizowania eliminacji do Pucharu Polski Młodzików to dla nas niemały prestiż – zaznacza Ewa Lofek.


Zawodnicy wezmą udział wyłącznie w kategoriach solowych i zostaną podzieleni na trzy klasy wiekowe: brązową, srebrną i złotą. Sam Puchar Polski Młodzików będzie świetną okazją nie tylko dla młodszych zawodników wspinających się po szczeblach kariery, ale i trenerów, którzy będą mogli przyjrzeć się z bliska przyszłym gwiazdom dyscypliny.


Odwiedź kultową Halę Lodową MOSiR


Puchar Ziemi Oświęcimskiej 2024 odbywać się będzie w Oświęcimiu od 7 do 11 listopada na Hali Lodowej MOSiR przy ul. Chemików 4. Wstęp na trybuny jest bezpłatny, a internetową transmisję z wydarzenia znajdziecie na kanale YouTube Polskiego Związku Łyżwiarstwa Figurowego.


Partnerami Pucharu Ziemi Oświęcimskiej są PGE Polska Grupa Energetyczna, Polski Związek Łyżwiarstwa Figurowego, Prezydent Miasta Oświęcim, Powiat Oświęcimski oraz Województwo Małopolskie w ramach programu “Małopolska na sportowo”, które po raz pierwszy wzięło udział we współfinansowaniu tego łyżwiarskiego przedsięwzięcia.