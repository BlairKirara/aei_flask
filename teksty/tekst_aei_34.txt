Perła wschodu zaprasza na łyżwiarskie emocje w ramach walki o Puchar Koziołka Lubelskiego
Lublin po raz kolejny stanie się miejscem rywalizacji wyjątkowych łyżwiarzy figurowych z Polski i Ukrainy. Od 16 do 17 listopada zawodnicy kategorii solowych staną na tafli Lodowiska Icemania, walcząc o Puchar Koziołka Lubelskiego podczas zawodów organizowanych przez Uczniowski Klub Łyżwiarstwa Figurowego Salchow Lublin we współpracy z Polskim Związkiem Łyżwiarstwa Figurowego. 


Koziołek przejmuje lodowisko


Puchar Koziołka Lubelskiego – mimo wieloletniej tradycji – w obecnej formule odbędzie się po raz drugi. W przeszłości wydarzenie znane było jako Puchar Prezydenta Miasta Lublin, ale organizatorzy z Uczniowskiego Klubu Łyżwiarstwa Figurowego Salchow Lublin postanowili odświeżyć cykl. Nie zmieniło się przy tym jedno – imprezy niezależnie od nazwy  dostarczają mieszkańcom Lublina łyżwiarskich emocji na najwyższym poziomie.


– “Pucharów Prezydentów Miast” mamy na mapie polskich zawodów bardzo dużo. Nazwiska prezydentów w różnych miastach regularnie się jednak zmieniają, a lubelski koziołek pozostaje symbolem miasta od wieków. To właśnie dlatego postanowiliśmy odświeżyć cykl naszych zawodów. Wierzę, że nadaje to wydarzeniu niepowtarzalny klimat!  – przyznaje Dorota Pieńkoś-Matuła, trenerka i organizatorka wydarzenia.


Koziołek Lubelski został oficjalną maskotką zawodów. Uczestnicy będą mogli spotkać go spacerującego wokół areny i zrobić sobie z nim zdjęcie. To również on wręczy najlepszym łyżwiarzom – oprócz pucharów – pamiątkowe pluszaki. Z uwagi na poprzedzające zawody Narodowe Święto Niepodległości – oprawa lodowiska symbolicznie zmieni swoje barwy na biało-czerwone.


Walka o punkty w mistrzowskiej klasyfikacji


Udział w walce o Puchar Koziołka Lubelskiego wezmą solistki i soliści w grupach wiekowych od U7 do U18 oraz klasach od wstępnej do złotej. Walka toczyć będzie się przy tym nie tylko o tytuły i medale, ale przede wszystkim o punkty w klasyfikacji prowadzącej do Mistrzostw Polski. 


– W tym roku spodziewamy się 180 zawodników, którzy zapewnią widzom masę emocji przez cały weekend – od samego rana do późnego wieczora – zaznacza organizatorka. – Oprócz Polaków na tafli zobaczymy zawodników z Ukrainy, którzy pojawiają się u nas co roku. Z czystym sumieniem można powiedzieć więc, że zawody mają charakter międzynarodowy – dodaje.


Trzy kluby na jednym lodowisku 


Lublin coraz pewniej zaznacza swoją pozycję na mapie łyżwiarstwa figurowego. Swoich wychowanków na kultowym Lodowisku Icemania szkoli nie tylko UKŁF Salchow Lublin, ale również AS ABK AKFON Lublin i MKŁ Libella Lublin. To dowód na ciągle rosnące zainteresowanie sportem, który mógłby rozwijać się jeszcze szybciej, gdyby dostęp do przestrzeni treningowej nie był łyżwiarzom ograniczany czasowo.


– Niestety, cierpimy na brak całorocznego lodowiska – przyznaje Dorota Pieńkoś-Matuła. – Lodowisko czynne jest od połowy października do połowy marca, co jest największym problemem trenujących tu dzieci. Radzimy sobie z nim, prowadząc zajęcia przez resztę roku na rolkach figurowych. Jest to bardzo dobra alternatywa, dzięki której dzieci mogą również brać udział w zawodach. Mamy jednak nadzieję, że wkrótce ulegnie to zmianie, bo zawodnicy mimo wszystko potrzebują lodowiska przez cały rok. Tym bardziej, że zainteresowanie dyscypliną jest spore, a Lublin pochwalić może się aż trzema klubami należącymi do PZŁF – dodaje.


Puchar Koziołka Lubelskiego odbywać się będzie w Lublinie od 16 do 17 listopada na Lodowisku Icemania przy al. Zygmuntowskich 4. Wstęp na trybuny jest bezpłatny, a internetową transmisję z wydarzenia znajdziecie na kanale YouTube Polskiego Związku Łyżwiarstwa Figurowego. Partnerami wydarzenia są Polski Związek Łyżwiarstwa Figurowego, Polska Grupa Energetyczna oraz Ministerstwo Sportu i Turystyki.