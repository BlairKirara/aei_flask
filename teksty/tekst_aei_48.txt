Prof. Czaputowicz przekazał archiwum kpt Barbary Sadowskiej do Archiwum Akt Nowych
B. minister prof. Jacek Czaputowicz, zięć kpt Barbary Sadowskiej przekazał do zasobów AAN jej osobiste archiwum. "Barbara Sadowska to postać niezwykła. W wieku 25 kierowała jedną z największych struktur wywiadowczych podziemia poakowskiego" - powiedział PAP historyk i archiwista Archiwum Akt Nowych, Jan Annusewicz.


"Dziś, w 33. rocznicę śmierci kpt Barbary Sadowskiej jej zięć, b, minister spraw zagranicznych prof. Jacek Czaputowicz wraz z córką przekazał do zasobów AAN archiwum Sadowskiej" -powiedział PAP historyk i archiwista Archiwum Akt Nowych, Jan Annusewicz.


"Wśród dokumentów, które dziś otrzymaliśmy są niezwykłe pamiątki dotyczące tej niezwykłej postaci, kobiety, która w wieku zaledwie 25 lat kierowała jedną z największych struktur wywiadowczych podziemia poakowskiego. Są m.in. oryginalne niemieckie ausweissy - dokumenty tożsamości wystawione na fałszywe nazwiska "Styczyńska" i "Królikowska". Sadowska używała ich z autentycznym, własnym zdjęciem i dzięki nim mogła się poruszać po okupowanej Polsce" - wyjaśnił.


Wśród dokumentów przekazanych przez prof. Czaputowicza jest również wystawiony latem 1945 r. w czeskiej Pradze dokument komitetu pomocy dla polskich repatriantów, który umożliwił Sadowskiej odbycie nielegalnej podróży z Polski do Włoch, do Ankony, gdzie spotkała się z gen. Andersem. Sa także liczne zdjęcia prywatne, nigdy wcześniej nie publikowane.


Po zwolnieniu z więzienia Sadowska pracowała w Państwowym Instytucie Wydawniczym jako tłumaczka literatury angielskiej. "W wolnych chwilach opowiadania i nowele. Jeśli ktoś będzie pisał jej biografię, w ich fabule znajdzie autentyczne wątki z jej życiorysu +wplecione+ i ukryte pomiędzy elementami literackiej fikcji" - wskazał Annusewicz. "Dziś prezentujemy właśnie wybrane fragmenty nowel z wątkiem autobiograficznym" - dodał.


Barbara Sadowska, z domu Rewkiewicz ps. Czarecka lub Robert urodziła się 23 sierpnia 1921 r. W konspiracji działała od 1942 r. Początkowo, była m.in. kurierką Oddziału II Komendy Głównej AK. W lecie 1944 r, wraz z mężem Michałem Sadowskim, oficerem wywiadu AK, została członkiem Ekipy Wschód - grupy wywiadu AK operującej na wschodnich ziemiach Rzeczypospolitej, zajętych przez Sowietów. Na czele grupy stał kapitan Henryk Żuk. Jego zastępcą był Sadowski, który został aresztowany i wysłany do obozu pracy w Archangielsku.


W styczniu 1945 r. Żuk i Sadowska powrócili do Warszawy, gdzie Żuk stanął na czele komórki wywiadu "Liceum" (lub "Pralnia II"). Po rozwiązaniu AK, a której "Liceum" była ekspozyturą, pracownicy wywiadu znaleźli w zawieszeniu.


W sierpniu 1945 r Sadowska i Żuk dotarli do Ancony, do siedziby II Korpusu, gdzie rozmawiali z gen. Władysławem Andersem oraz szefami wywiadu II Korpusu. Żuk miał kierować komórką wywiadowczą, a Sadowska zastępowała go. Po powrocie do kraju Żuk został aresztowany przez bezpiekę.


13 marca 1946 r. UB aresztowało Sadowską, która trafiła do X Pawilonu mokotowskiego więzienia. Po miesiącu napisała list do płk. UB, Józefa Różańskiego, w którym oświadczyła, że jest gotowa zeznawać, jeżeli otrzyma obietnicę, że kara spotka tylko ją. Przyznała się, że to ona była "Robertem", jednak nie wydała nikogo.


Proces grupy "Liceum" odbył się w lipcu 1947 r. Na ławie oskarżonych zasiadło kilkanaście osób. Barbara Sadowska została skazana na dziewięć lat więzienia. W celi kilkakrotnie podejmowała protest głodowy.


Na wolność wyszła 30 października 1953 r. Zmarła 18 listopada 1991 r.