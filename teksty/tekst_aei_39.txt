Światowa czołówka wystąpi w Gdańsku. Nadchodzi ISU JGP Solidarity Cup 2024!
Gdańsk ponownie stanie się areną rywalizacji najbardziej utalentowanych łyżwiarzy figurowych młodego pokolenia. Podczas ISU Junior Grand Prix Solidarity Cup 2024 uczestnicy z całego świata walczyć będą nie tylko o medale i międzynarodowy splendor, ale przede wszystkim awanse na światowe finały we Francji.


Najważniejszy cykl juniorski znowu w Gdańsku


 Organizowane przez Polski Związek Łyżwiarstwa Figurowego zawody odbywać się będą od 25 do 28 września w gdańskiej Hali Olivia. Solidarity Cup 2024 wchodzi w skład prestiżowego cyklu ISU Junior Grand Prix. Co za tym idzie - stawką międzynarodowej rywalizacji są nie tylko nagrody z puli 22 500 dolarów, ale również punkty w klasyfikacji prowadzącej na wydarzenie wieńczące ISU JGP we francuskiej miejscowości Grenoble.


 Poza Gdańskiem walka o punkty odbywać będzie się też w Rydze, Ostrawie, Bangkoku, Ankarze, Lublanie i Wuxi. Siedem prestiżowych wydarzeń wyłoni sześciu najlepszych reprezentantów w każdej z konkurencji: Solistek, Solistów, Par Tanecznych oraz Par Sportowych. To oni ostatecznie wystąpią podczas wielkiego finału we Francji.


 Lista uczestników pełna mistrzów z całego świata


 W Gdańsku zobaczymy więc najwybitniejszych przedstawicieli swojego pokolenia. Nie lada gratką będą na pewno występy dwukrotnej Mistrzyni Świata Juniorów i złotej medalistki  Zimowych Igrzysk Olimpijskich Młodzieży - Mao Shimady - Japonki, która w swojej karierze nie przegrała jeszcze międzynarodowych zawodów. Ale to tylko wierzchołek góry lodowej talentu, jaki będziemy mogli podziwiać w Halii Olivia. Do akcji zgłosiła się bowiem rekordowa liczba 140 zawodników z całego świata


 Jeśli chodzi o biało-czerwoną kadrę - na miejscu nie zabraknie przede wszystkim aktualnych Mistrzów Polski Juniorów: Noelle Streuli, Jakuba Lofka oraz Sofii Dovhal z Wiktorem Kuleszą. Dołączą do nich ponadto kadrowicze, którzy uzyskają awans w trakcie Zawodów Otwarcia Sezonu w Nowym Targu.


 -  Zawody tej rangi w Polsce to nie lada gratka zarówno dla kibiców, jak i dla rozwoju samego łyżwiarstwa w naszym kraju. Jako organizator mamy prawo do wystawienia 3 reprezentantów w każdej kategorii, co od lat zapewnia większej liczbie naszych kadrowiczów sprawdzenie się w gronie najlepszych. Gorąco zachęcam do odwiedzenia zawodów na żywo w hali Olivia – wtedy można w pełni docenić kunszt, muzykalność i piękno łyżwiarstwa w wydaniu zawodników z całego świata – mówi Jacek Tascher, Prezes Polskiego Związku Łyżwiarstwa Figurowego.


 Kibicuj najlepszym na trybunach i przed monitorami


 Wstęp na gdańskie wydarzenie jest bezpłatny. Na Hali Olivia kibice śledzić będą mogli nie tylko oficjalną rywalizację uczestników, ale również ich wymagające treningi. Organizatorzy zapewnią ponadto oficjalną transmisję na żywo dostępną na stronie ISU Junior Grand Prix Solidarity Cup 2024.


 Międzynarodowa Unia Łyżwiarska przyznaje organizację wydarzenia Polskiemu Związkowi Łyżwiarstwa Figurowego niezmiennie od 1998 roku. Partnerem zawodów jest PGE Polska Grupa Energetyczna. Wsparcie oferują ponadto: Ministerstwo Sportu i Turystyki, Samorząd Województwa Pomorskiego, Gdański Klub Sportowy Stoczniowiec, serwis trójmiasto.pl oraz Radio Gdańsk.