Christy Hemme znów w TNA, Powerhouse Hobbs obecny w mieście przed Dynamite, Kontrowersje związane ze słowami Carlito na RAW, Adam Cole rozstał się z Britt Baker, Oglądalność RAW, Rywal Josha Barnetta na Bloodsport XII, Bobby Lashley o swojej sytuacji, Omówienie wydarzeń z NXT, Aktualna karta NXT Halloween Havoc, Atrakcje na przyszłotygodniowe NXT


„Fightful Select” donosi o powrocie Christy Hemme do TNA, gdzie została szefową marketingu. Hemme pracowała w przeszłości za kulisami TNA w obszarze kreatywnym. Oczywiście z dawnych lat można ją również kojarzyć z występów w ringu, a także pracy konferansjerki i reporterki przy programach TNA.


PWInsider informuje, że Powerhouse Hobbs jest w Salt Lake City, gdzie odbędzie się nowy odcinek AEW Dynamite. Zawodnik jest już dopuszczony przez lekarzy po kontuzji kolana, więc można się spodziewać jego powrotu do ringu.


Carlito wywołał kontrowersje swoim zachowaniem na RAW, gdzie padły od niego słowa „Muszę się nauczyć chińskiego”, gdy przyszedł do gabinetu Adama Pearce’a, z którego wychodziły Damage CTRL, co niektórzy odbierają jako coś z pogranicza zachowania rasistowskiego. „Fightful Select” informuje, że tego elementu nie było w skrypcie i była to inwencja samego Carlito, która spotkała się z krytyką za kulisami. WWE usunęło ten moment z publikowanych przez siebie materiałów. Nie wiemy w tej chwili czy wobec Carlito zostaną wyciągnięte jakieś konsekwencje, ale na pewno podpadł wielu osobom w WWE.


Adam Cole potwierdził w rozmowie ze „Sports Illustrated”, że rozstali się z Britt Baker. Zaznaczył, że choć nie są już parą, rozstali się w zgodzie i pozostają dobrymi przyjaciółmi.


Oglądalność ostatniego RAW wyniosła 1.578 miliona widzów przy ratingu 0.51 w grupie wiekowej 18-49, odnotowując wzrosty względem 1.539 miliona oglądających i ratingu 0.44 sprzed tygodnia.


Josh Barnett potwierdził, że jego rywalem na Bloodsport XII będzie MVP. Gala odbędzie się 24 listopada.


Bobby Lashley powiedział na łamach „K&S WrestleFest”, że w tej chwili ma kilka ofert z federacji wrestlingowych, a do tego parę propozycji na walki bokserskie lub w MMA. Zaznaczył, że nie podjął jeszcze decyzji co wybierze. Bobby wspomniał, że widziałby siebie w feudzie z Niciem Nemethem czy Moosem w TNA, a w AEW są z kolei Lio Rush, MVP czy Shelton Benjamin, więc to również byłby ciekawy wybór.
Lashley wspomniał, że czuje, iż jeszcze wiele występów przed nim i nie może się doczekać. Jego przedłużająca się przerwa jest związana z tym, iż zmagał się z pewnym urazem i chciał go w pełni wyleczyć, ale teraz czuje się już dobrze i ciężko pracuje, więc coś powinno z tego wyniknąć w ciągu najbliższych kilku tygodni.


Uwaga na spoilery z NXT.


Standardowo na wstępie pokazano jak niektóre gwiazdy przybyły na miejsce, po czym przeszliśmy tym razem od razu do akcji ringowej, gdy Damage CTRL zmierzyły się z Jakarą Jackson i Lash Legend. Walka zakończyła się dyskwalifikacją, gdy Jakara i Lash zostały zaatakowane przez Piper Niven oraz Chelsea Green. Oberwało się również Damage CTRL i górą były na ten moment Niven z Green.






Wcześniej dzisiaj Hank ‘n’ Tank obsługiwali trucka z gadżetami WWE przed samą halą i nakręcali fanów, zapowiadając do tego przyjazd mistrza 2023 NASCAR Xfinity Series, Cole’a Custera. Panowie pogadali z nim od razu, gdy podeszli Out The Mud sugerując, że Cole zaparkował na ich miejscu. Hank i Tank odparli, że z tego co wiedzą nikt nie ma tutaj zarezerwowanego miejsca, a jeśli mają problem z Custerem to mają problem z nimi. Obie ekipy ustaliły, że dzisiaj spotkają się w ringu.


Na siłowni ćwiczyły Sol Ruca, Brinley Reece i Karmen Petrovic. Reece wspomniała o tym jak Ashante Thee Adonis znowu próbował wręczyć jej różę, a Ruca zwróciła uwagę na zainteresowanie ze strony Petrovic, gdy pojawił się sam Ashante. Ten stwierdził, że w ubiegłym tygodniu spotkali się wzrokiem i zdecydowanie coś odczuli. Petrovic odparła, że Ashante kosztował ją jej walkę, więc zwyczajnie się odgryzła. Karmen wspomniała by lepiej nie zakładał niczego, ale patrzyli przy tym na siebie dość przekornie, gdy wmieszała się Ruca mówiąc, że Karmen ewidentnie nie jest zainteresowana. Ashante odszedł, a Sol rzuciła jeszcze do Karmen, że coś jest chyba jednak na rzeczy. Petrovic odparła, że mówi tak jakby wiedziały co ona lubi i co jest dla niej najlepsze. Nie wiedzą tego, ale się dowiedzą.


Jaida Parker pokonała Tatum Paxley. Po walce zjawiła się Lola Vice, powstrzymywana przez sędziów. Tymczasem Wendy Choo zaatakowała niespodziewanie Paxley, dusząc ją, a potem wrzucając do skrzyni produkcyjnej, którą zaczęła wyprowadzać z areny.






Za kulisami Lexis King podszedł do No Quarter Catch Crew. Podziękował jeszcze raz za podpowiedzenie mu starcia Gentlemen’s Duel, ale dodał, że choć wygrał czysto, czuje iż część ludzi dalej w niego wątpi i tego nie rozumie. Charlie Dempsey odparł, że tutaj potrzeba czasu by ludzie zaczęli cię odbierać inaczej. Lexis odparł, że z Charliem mają wiele wspólnego – techniczne umiejętności, fantastyczne fryzury, ale przy tym wciąż szukają swojego miejsca. Ostatnio zażartował jeśli chodzi o Puchar Dziedzictwa, ale nie ma wątpliwości, że dzięki niemu ludzie szanują Dempsey’a. Jego ojciec też na pewno go szanuje. Dlatego potrzebuje tego trofeum, bo dzięki temu mógłby w końcu zyskać szacunek.
Dempsey stwierdził, że rozumie jak to jest próbować wyjść z cienia ojca. Rozumie intencje Kinga i da mu jego walkę o tytuł, ale nie będzie zadowolony z rezultatu. Wren Sinclair wspomniała jeszcze Kingowi, że teraz musi znaleźć sobie asystenta na poczet tej walki.


Wendy Choo dalej prowadziła skrzynię produkcyjną na zapleczu, gdy Axiom i Nathan Frazer podeszli z kolei do Je’Vona Evansa i Cedrica Alexandra wspominając o tym, że Je’Von był blisko miana pretendenta, ale niech się nie martwi – jest młody i ma jeszcze czas. Evans uznał to za prowokacje, ale Cedric go uspokajał. Frazer dalej mówił, że Je’Von wygra wciąż coś dużego, ale musi się uzbroić w cierpliwość, bo w jego wieku był podobny. Axiom pytał Nathana do czego zmierza, ale wtedy Evans spoliczkował Frazera.
Cedric z Axiomem odciągnęli Nathana, podczas gdy Evans ruszył w przeciwnym kierunku, gdzie napotkał Wesa Lee. Lee stwierdził, że kwestią czasu było to kiedy ktoś zajdzie Evansowi za skórę. Hejt pojawia się z różnych stron. Choćby z uwagi na wiek Je’Vona czy osiągane sukcesy. Ma jednak jeszcze czas by to zrozumieć. Wes odszedł śmiejąc się, podczas gdy Cedric próbował uspokoić Evansa.


Wyświetlono promo Giulii i Stephanie Vaquer, które w dzisiejszej walce wieczoru zmierzą się z Fatal Influence, a już w niedzielę na Halloween Havoc przed nimi potyczka z Roxanne Perez i Corą Jade.


Na zapleczu The Family wołali pomoc medyczną, bo zaatakowana została Adriana Rizzo. Po chwili w ringu Oba Femi okazał się tymczasem lepszy od Luci Crusifino. Po walce Stacks sprawdzał co z Lucą, ale Femi odepchnął go i przystąpił do dalszego ataku na Crusifino. Obaj panowie oberwali, a Femi wyciągnął spod ringu stół, ale wtedy nadbiegł Tony D’Angelo. Próbował ratować swoich kolegów, ale Femi był silniejszy i pchnął go w schodki, po czym przypiął Tony’ego za rękę do narożnika, przez co D’Angelo mógł jedynie patrzeć bezradnie jak Stacks zostaje rzucony na stół. Oba przygotował jeszcze stolik komentatorski i sięgnął po drabinę, którą oparł pomiędzy krawędzią ringu i stolikiem. Wtedy wykonał Powerbomb dla Luci, łamiąc nim drabinę.






Promo Andre Chase’a, który mówił, że jego uniwersytet jest miejscem, gdzie ludzie dostają szansę, nawet jeśli nie otrzymali jej gdzie indziej. Tutaj mogą zmienić się na lepsze, jeśli tylko chcą. W przypadku Ridge’a Hollanda było jednak inaczej. Wrócił do NXT po odkupienie. W pewnym momencie dali mu szansę by udowodnił, że został niepotrzebnie zaszufladkowany. Dali mu poczucie przynależności i odkupienie w postaci zdobytych tytułów tag teamowych.
Dotarło jednak do niego, że człowieka powinno się oceniać nie po tym jak reaguje na zwycięstwo, lecz na porażkę. Zdał sobie sprawę, że dla Ridge’a nie ma ratunku i wszyscy od początku mieli rację. Nie jest w stanie sprawić by Ridge poczuł ból jaki zadał Riley’emu i Duke’owi, a tym bardziej jak złamał serce Thei. Sprawi jednak, że Ridge poczuje jak to jest wylądować w karetce. W niedzielę na Halloween Havoc wykończy go w Ambulance Matchu.


Do ringu przyszli pretendent Ethan Page oraz NXT Champion, Trick Williams. Trick podziękował za gorące powitanie, ale poprosił o wyłączenie muzyki, bo chciałby przejść od razu do rzeczy. Po tym co zrobił Ethan w ubiegłym tygodniu, powinien w zasadzie wyjść tutaj i po prostu mu przyłożyć. Obiecał jednak Avie, że tego nie zrobi i zaczeka do niedzieli. Dowiedział się jednak przy tym, że Ethan jest wystraszony. Nie chodzi już o jego ego, lecz desperację. Ethan odparł, że może jest zdesperowany… a może chciał, żeby Trick tak sądził. Trick może patrzeć na niego widząc jedynie gościa, który się uśmiecha i przechwala. Może zna go jako ojca, męża i wrestlera, który robi to od ponad 17 lat. Patrząc na tych 17 lat ma jednak świadomość co musiał przejść, żeby się tu znaleźć. Powie nam coś jednak. Z Trickiem podążyli zupełnie innymi ścieżkami. On nie miał do dyspozycji Performance Center z całym tym sprzętem, całodobową obsługą czy wyżywieniem. Nie miał przy sobie wybitnych wrestlingowych trenerów, którzy poprowadzą go na szczyt. On musiał przejść przez piekło by znaleźć się na tej pozycji w której jest dzisiaj Trick. Williams odparł, że rozumie, iż Page ciężko na to pracował, ale on również. Nie będzie się wstydził tego, że miał taką okazję.
Ethan odparł, że samym tym stwierdzeniem Trick udowodnił, że niczego nie rozumie. Czy musiał kiedyś krwawić? Walczyć z krwią i potem spływającymi na oczy? Oberwał tak mocno, że miał mroczki przed oczami? Pomimo tego wciąż musiał walczyć. Czy posmakował kiedyś własnej krwi? Czuł ten metaliczny, słony posmak, który wielu ludzi przysparza o dyskomfort i mdłości? Jemu przydarzyło się to tyle razy, że z czasem polubił ten smak. Trick odpowiedział, że naprawdę rozumie, iż Ethan wiele przeszedł, ale dobrze, że przyzwyczaił się do tego, bo w niedzielę sprawi, że będzie krwawił. Page zaśmiał się, że widzimy w końcu tego wygadanego, efektownie ubranego, dwukrotnego mistrza Tricka Williamsa. Pełnego blasku i udawanej pewności siebie. Skoro mowa o blasku, dlatego przywalił mu ostatnio reflektorem. Chciał mu pokazać z czym musi się liczyć przy Devil’s Playground. Może się wydarzyć wszystko, naprawdę wszystko. To jest atutem tylko dla niego. Niech spojrzy na siebie. Wygląda świetnie. Posmarował się oliwką, prezentuje kratę na brzuchu, a każdy włos ma ułożony idealnie. Wygląda nieskazitelnie. Ma też umiejętności by obronić ten tytuł. Nie ma jednak tego, co ma on, czyli wewnętrznego diabła. Nie jest twardy. Nie jest stworzony do takiej walki. Trick spytał czy Ethan jest głupi i naprawdę podważa jego postawę. Nie widział jego wojny z Carmelo Hayesem czy Ilją Dragunovem? Nie widział co przeszedł z Petem Dunnem? Page spytał czy jego zdaniem ktokolwiek z nich był tak brutalny jak on. Uważa, że Carmelo siedział w domu obmyślając różne sposoby zadania mu bólu? Sądzi, że zastanawiali się jak sprawić by pożałował w ogóle tego, iż został wrestlerem? W niedzielę Trick zobaczy wersję Ethana, której fani tutaj jeszcze nie widzieli – kogoś takiego, kogo Trick nie widział jeszcze w swojej karierze. Trick odparł, że Ethan jak zwykle dużo gada, ale jeszcze go nie pokonał. Nie zdołał tego zrobić. Nie odliczył go nawet by zdobyć ten tytuł. Ethan może być zdesperowany, ale nie zdoła tego zrobić. Page spytał czy tak wygląda twarz desperata, po czym stwierdził, że ma rację na 1000%. Niech go posłucha. 17 lat zajęło mu zostanie mistrzem w WWE. Po tym jak tego posmakował, stał się uzależniony. Obiecuje mu, że zaspokoi to uzależnienie, gdy odzyska tytuł. Spotkają się w Devil’s Playground i Trick po raz pierwszy przejdzie przez prawdziwe piekło, bo zagrają na zasadach diabła… czyli jego zasadach. Trick odparł, że nie może się doczekać i odszedł.






Na zapleczu Roxanne Perez i Cora Jade dziwiły się, że Giulia i Stephanie Vaquer są tak pewne siebie – jedną rzeczą jest odegrać ważną rolę gdzieś indziej, a zupełnie inną w NXT, gdzie są takie zawodniczki jak one. Zaznaczyły, że nowe nabytki nie mają z nimi szans. Pojawiły się Fatal Influence, które stwierdziły, że Giulia i Vaquer nie zasługują w ogóle, żeby tu być, tak jak Kelani Jordan nie zasługuje by być mistrzynią. Dlatego w niedzielę one załatwią Kelani, a Roxie i Cora zajmą się Giulią i Vaquer, a raczej tym co z nich zostanie. Roxanne przyznała rację mówiąc, że zawodniczki takie jak Giulia czy Vaquer przychodzą i odchodzą, podczas gdy ich piątka była tu od początku.
Zjawiła się Kelani Jordan, która przyznała im rację – przez trzy lata trzymały tę dywizję na swoich barkach. Teraz denerwują się jednak, bo czują, że to wyślizguje im się przez palce. Spytała z którą z Fatal Influence zmierzy się w niedzielę, ale te nie chciały powiedzieć, bo gdy ma się kontrolę, nie oddaje się jej na własne życzenie. Przekona się w niedzielę, a dzisiaj dowiemy się jaki będzie rodzaj tej walki.


Sol Ruca wygrała z Karmen Petrovic, gdy ta ponownie dała się rozkojarzyć, po tym jak Ashante Thee Adonis opuścił trybuny idąc za rękę z jakąś kobietą.






Tyson Dupont i Tyriek Igwe rozmawiali z Nikkitą Lyons, która podziękowała za miłe słowa i wspomniała, że po tak długiej przerwie chce być na szczycie. Spytała też jakie są ich plany, na co odparli, że czekają po prostu na swoją szansę i wykorzystają ją, gdy tylko się pojawi. Nikkita zachęcała ich by byli agresywni i spróbowali sami wypracować sobie szansę. Zjawił się Oba Femi, który niósł płaszcz Nikkity mówiąc, że go upuściła, więc jej go zwrócił. Ta podziękowała, ale Oba odparł, że to on dziękuje jej. Wiemy już chyba zatem kto zaatakował Rizzo.


Hank ‘n’ Tank pokonali OTM przy wsparciu wspomnianego wcześniej Cole’a Custera.






Nathan Frazer był poirytowany wcześniejszą sytuacją i chciał walki z Je’Vonem Evansem i Cedriciem Alexandrem, nawet jeśli mieliby postawić na szali tytuły. Ava spytała czy przypadkiem nie chciałby najpierw spytać o zdanie swojego partnera tag teamowego. Axiom nie był przekonany, ale Nathan spytał czy nie są najlepszym zespołem na świecie. Axiom przyznał, że tak i niechętnie, ale zgodził się. Do Avy przyszedł tymczasem Lexis King, który przyznał, że musi poprosić o pomoc, bo nikt nie chce stanąć w jego narożniku. Ava zasugerowała, że nie dziwi się, iż nikt nie ufa Lexisowi. Nie chciała jednak nikogo wyznaczyć, bo nie może nikogo zmusić do asystowania mu. Lexis odparł, że ludzie nie ufają mu, bo sądzą, że jest jak ojciec, ale Ava tego nie zrozumie, bo wszyscy kochają jej tatę, więc nie będzie już marnował jej czasu.


Promo Ridge’a Hollanda, który wspomniał, że Andre Chase przywykł do tego, że na swoim uniwersytecie ma pełną kontrolę, a teraz ją stracił. Obserwuje jak jego dzieło jest rozrywane na strzępy. Chase U upada cegła po cegle, członek po członku i przed nim pozostał już tylko Chase. Naprawdę chce się z nim zmierzyć w Ambulance Matchu? Wtedy będzie mógł pokazać w pełni kim jest: najgroźniejszym zawodnikiem w NXT. W niedzielę dopełni dzieła zniszczenia Chase U, a Andre uda się w ostatnią podróż.


Wywiad z Tonym D’Angelo, który wspomniał, że nie wie w zasadzie co się dzieje. Najpierw ktoś załatwił Rizzo, a potem Oba przywiązał go, żeby obserwował jak bije jego kumpli. Na Halloween Havoc nie będzie już chodziło tylko o wspięcie się po drabinie i ściągnięcie pasa. Femi zadbał by stawka była wyższa. Tony odebrał Obie to co ten kocha, więc ten odpłacił się tym samym. W niedzielę będzie to więcej niż walka mistrzowska. Wykorzysta stoły, drabiny i krzesła by skopać mu tyłek. Oba chciał mieć go sam na sam, ale niech uważa czego chce, bo w niedzielę to dostanie.


Na zapleczu doszło jeszcze do wymiany spojrzeń pomiędzy Giulią i Stephanie Vaquer a Damage Control.


W walce wieczoru Giulia i Stephanie Vaquer wygrały z Fallon Henley i Jacy Jayne z Fatal Influence. Te mogły oczywiście liczyć na wsparcie Jazmyn Nyx, którą zneutralizowała w pewnym momencie Kelani Jordan. Po walce Roxanne Perez i Cora Jade pojawiły się jeszcze w loży, spoglądając w stronę Giulii i Vaquer, z którymi zmierzą się na Halloween Havoc. Fatal Influence poprawił humor, gdy zakręciły kołem i padło na to, że to one wybiorą rodzaj walki na Havoc. Na arenie zgasły światła, po czym na rampie zjawiła się Zaria (aka Delta) i takim oto akcentem zakończyliśmy ten odcinek NXT.






Aktualna karta niedzielnej gali NXT Halloween Havoc:


Giulia & Stephanie Vaquer vs. Roxanne Perez & Cora Jade


Ambulance Match
Andre Chase vs. Ridge Holland


Spinner’s Choice Match
NXT North American Women’s Championship
Kelani Jordan vs. przedstawicielka Fatal Influence


Tables, Ladders & Scares Match
NXT North American Championship
Oba Femi vs. Tony D’Angelo


Devil’s Playground Match
NXT Championship
Trick Williams vs. Ethan Page




Do przyszłotygodniowego odcinka NXT zapowiedziano już tymczasem dwie walki mistrzowskie:
- NXT Heritage Cup: Charlie Dempsey vs. Lexis King
- NXT Tag Team Championship: Axiom & Nathan Frazer vs. Je’Von Evans & Cedric Alexander.