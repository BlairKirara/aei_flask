Dwie kolejne walki na NJPW Power Struggle, Rozwód mamy Bella Twins z Johnem Laurinaitisem, Oglądalność NXT, Omówienie wydarzeń z AEW Dynamite i atrakcje do kolejnych programów AEW


NJPW ogłosiło, że na Power Struggle dojdzie do walki Zacka Sabre Jr. z Shingo Takagim oraz Sanady z Shotą Umino. W jednej z tych walk na szali znajdzie się IWGP World Heavyweight Championship, a o tym w której przesądzi rezultat starcia z niedzielnej gali Royal Quest, gdy Sanada zawalczy z Zackiem o tytuł.


Zahaczając o tematy koło ścisłego wrestlingu, Kathy Colace, czyli mama Nikki i Brie Garcii, ogłosiła w ich programie, że rozwiodła się z Johnem Laurinaitisem. Przypomnę, że ten obok Vince’a McMahona jest drugim z głównych oskarżonych w pozwie Janel Grant.


Oglądalność ostatniego odcinka NXT to 639 tysięcy widzów przy ratingu 0.18 w grupie wiekowej 18-49, więc show odnotowało spore spadki względem 874 tysięcy oglądających i ratingu 0.24 sprzed tygodnia. Wieczór zdominował bezsprzecznie mecz Yankees vs. Guardians w MLB ALCS, emitowany na TBS, który oglądało blisko 5,5 miliona osób.


Uwaga na spoilery z AEW Dynamite.
Na początek zobaczyliśmy przebitki z zakończenia WrestleDream oraz tego jak Jon Moxley i jego kompani ładowali się do samochodu po walce. Moxley uciął przy tym promo mówiąc, że gdy sytuacja wymyka się spod kontroli, ktoś musi być za to odpowiedzialny. On bierze to na siebie. Czy ludzie sądzą, że wiedzą o co mu chodzi? Sądzą, że znają jego motywy? Nic nie wiedzą. Marzy mu się kraina możliwości. Gdzie ludzie mogą przyjść do AEW i osiągnąć co tylko chcą. Mogą być swoją najlepszą wersją. Wrestling dał mu wszystko i teraz chce tego samego dla innych. Mają 150 ludzi w rosterze, którzy kasują tylko wysokie wynagrodzenie. Co mieli zrobić? Nienawidzi tego czym stało się AEW. Ego niektórych osób wymknęło się spod kontroli. Świętują gdy nie ma czego świętować. Pojawiają się jakieś niepotrzebne tańce i imprezy. Więcej tego nie wytrzyma. Jest skłonny spalić las, by zasadzić na nim nowy. Nie jest sentymentalny. Wraz z Blackpool Combat Club zrobi to co konieczne. Dostrzegają lepszą przyszłość i o nią zadbają. Jeśli chcecie, możecie do nich dołączyć. W przeciwnym razie uciekajcie póki możecie. Usuńcie im się z drogi. Co trzeba teraz wiedzieć? Jak wygląda nowy model? Jest prosty: pracują teraz dla Jona Moxley’a.


Właściwą galę otworzył tymczasem Adam Cole. Powitały go chanty „Welcome Back”, a Cole spytał kto jest gotowy na historyjkę. Musi rozpocząć od Undisputed Kingdom. Roddy, Mike i Matt – uwielbia każdego z nich, ale musi to zrobić samemu. Myślał o wyjściu tutaj i omówieniu tego jak przez rok dochodził do zdrowia, z jakimi wyzwaniami się to wiązało oraz tym jak szczęśliwy jest z powrotu do ringu. Nie jest to jednak coś co musimy usłyszeć. Musimy natomiast usłyszeć o najgorszym człowieku jakiego spotkał, a tym jest MJF. Życie jest pełne odcieni szarości, odróżniania tego co właściwe i niewłaściwe, dobra od zła. Nauczył się jednak, że czasem zło trzeba zwalczać złem. MJF powie, że Cole go zdradził. Złamał obietnicę i zrujnował jego zaufanie. Zaufanie to ciekawe słowo. Rzeczywiście może być bazą pod udaną przyjaźń. Bez zaufania, trudno o cokolwiek. Można o nim mówić wiele, ale na pewno nie to, że jest głupi. Tymczasem każdy kto sądzi, że może zaufać Maxowi jest głupi. Teraz widzimy jaki jest naprawdę. On widział go za kulisami. Terroryzował AEW przez pięć lat. Udawał, że przejmuje się AEW, a obchodził go tylko czubek jego nosa. Taki jest prawdziwy MJF. Jeśli miałby określić go jednym słowem, nazwałby go fałszywym. Jest fałszywy od stóp do głów. Wystarczy spojrzeć już na jego włosy. Potrzebował dwóch operacji, żeby mieć je na głowie. Są fałszywe. Zabawna jest też jego arogancja. Udaje, że robi co chce, kiedy chce i nie przejmuje się nikim, podczas gdy w rzeczywistości MJF jest wystraszonym, niepewnym siebie chłopcem. Jeśli fani chcą to sprawdzić mogą zasypać Maxa negatywnymi wpisami w mediach społecznościowych. Będzie udawał, że go to nie rusza, gdy tak naprawdę będzie płakał w kącie swojego pokoju hotelowego. MJF jest oszustem. Nie można mu ufać. Każdy w tej szatni uśmiecha się teraz i zgadza z każdym jego słowem. Chciałby poruszyć temat szatni AEW, bo w tej są najlepsi wrestlerzy na świecie. Mają też grupę młodych, wygłodniałych zawodników, którzy z tygodnia na tydzień stają się coraz lepsi. To oni mogą poprowadzić AEW ku przyszłości i miana najlepszej federacji wrestlingowej na świecie. Jest mu niedobrze, gdy pomyśli, że dla niektórych z nich MJF mógłby być przykładem drogi do sukcesu, bo jego droga prowadzi do klęski i samotności. MJF uważa się za wyjątkowego, za najlepsze co spotkało AEW. Prawda jest taka, że wszyscy w AEW go nienawidzą. On go nienawidzi. Nienawidzi przekonań Maxa, jego głosu, wyglądu i tego, że musi w ogóle dzielić z nim jeden budynek. Nie marnujmy czasu. Prędzej czy później będą się bili, więc czemu nie teraz w San Jose? Wystarczy, że MJF przyjdzie tu i pokaże jaki jest, a on skopie mu tyłek.
Wybrzmiała muzyka, ale MJF po dłuższej chwili pojawił się jedynie na titantronie. Stwierdził, że dorastał w tej branży. Jest w niej odkąd był nastolatkiem. Przez tę dekadę sporo się nauczył. Od niedojrzałości, przez straty, po zyski i zostanie multimilionerem w wieku 28 lat. Sporo zyskał. Uczył się jak ufać innym, by przekonać się w bolesny sposób, iż w tym sporcie nie ma czegoś takiego jak zaufanie. Jest tu za to wielu szakali, szczególnie gdy osiągnie się sukces w młodym wieku. Obserwują uważnie z nadziejami, że się potkniesz, bo wtedy można cię pożreć i wypluć resztki. Po latach pozwalania na takie praktyki nauczył się by nigdy więcej do tego nie dopuścić. Potem w jego życiu pojawił się Adam. Zakręcił nim tak, że opuścił gardę i słono za to zapłacił. Wbił mu nóż w plecy i sprawił, że już zawsze będzie w pewien sposób pusty. Przez niego, już nigdy nikomu nie zaufa. To kim jest dzisiaj nie jest jego winą. Nikczemne czyny i zamęt, który tworzy, nie są jego winą. To wina Adama. Sam go takim uczynił. Bezmyślni fani mimo wszystko mu kibicują. To typowe. Teraz sprawi, że to Adam będzie czuł pustkę. Wie jak bardzo chce się zrewanżować. Niczego w życiu nie pragnie teraz bardziej niż go dorwać. Dlatego tak się nie stanie. Nigdy nie dostanie go w tym ringu. Dla własnej przyjemności będzie go przy tym wodzić za nos. Umrze z poczuciem pustki, niespełnionej zemsty. Za to puste, chłodne, przykre i samotne życie… będzie mu mógł podziękować później. Po tych słowach MJF napił się wina, ale Cole zabrał jeszcze głos mówiąc, że MJF może uciekać, ale nie schowa się przed nim. Obiecuje, że gdy w końcu go dopadnie, zaserwuje mu lanie jego życia i MJF będzie żałował, że kiedykolwiek się spotkali.






Powróciliśmy jeszcze do WrestleDream, gdzie Renee Paquette porozmawiała za kulisami z Chrisem Jericho pytając go o odczucia po przegranym pojedynku z Markiem Briscoe. Ten odparł, że czuje, iż czegoś dowiódł. Jest to tydzień Chrisa Jericho. Gra jedną z ról w czołowym filmie w Stanach, czyli „Terrifier 3”. Fozzy jest w trasie i wyprzedaje hale w całym kraju. Dzisiaj miał zostać mistrzem świata ROH, ale nie stało się tak, bo Briscoe oszukiwał by wygrać ich starcie. Chce rewanżu i to wkrótce. Czeka na jego odpowiedź, bo jest na drodze do tego by zostać dwukrotnym mistrzem ROH, podobnie jak Jay Briscoe.


Renne była teraz z Markiem Briscoe już na zapleczu Dynamite. Poprosiła go o reakcję na słowa Jericho. Mark stwierdził, że wszyscy przyzwyczailiśmy się już, iż Chris gada często głupoty. Cały świat widział jak posadził go na tyłku, powalił i odliczył na WrestleDream. Jericho chce rewanżu? Jest znany z głupot, więc jest gotów wpuścić to jednym uchem i wypuścić drugim. Nie przepuści jednak tego, że znowu usłyszał z jego ust o swoim bracie. Za to mu zapłaci. Dostanie swój rewanż, bo chce mu ponownie przyłożyć. Czas to jednak podkręcić. Nie chce zwykłej walki. W przyszłym tygodniu zmierzą się na Dynamite w Ladder War. Mark chciał coś dodać, gdy zjawili się FTR, więc stwierdził, że teraz to oni dokopią już za chwilę Big Billowi i Bryanowi Keithowi.


Po chwili FTR wygrali z Big Billem i Bryanem Keithem. Po walce pokazano, że za kulisami celebracji zwycięzców przyglądali się Rush, Dralistico i Beast Mortos. Na samej arenie pojawili się tymczasem The Outrunners, którzy dołączyli do FTR w ringu przy świętowaniu.






Na zapleczu są The Acclaimed i Daddy Ass. Renee spytała ich co dalej po zwycięstwie na WrestleDream. Billy podkreślił, że na pewno siłownia, bo mają najlepsze sylwetki w AEW. Dodał, że resztę dopowiedzą już chłopcy, podczas gdy on pójdzie wyprowadzić samochód. Acclaimed chwalili się kolejnym triumfem i mówili, że teraz chcą jeszcze więcej. Zjawili się MVP i Shelton Benjamin. Montel stwierdził, że właśnie dlatego muszą przestać pogrywać, a gdy spoważnieją, mogą do niego przedzwonić, więc dał im swoją wizytówkę. Acclaimed zasugerowali, że raczej nic nie będą od niego chcieli, ale MVP zbył to śmiechem.


Mercedes Mone pokonała Queen Aminatę w obronie AEW TBS Championship.






Przypomniano zwycięstwo Young Bucksów nad Private Party z WrestleDream. Paquette była na zapleczu z tymi właśnie drużynami, gdyż Private Party chcieli coś przekazać mistrzom. Panowie pogratulowali im, ale podkreślili, że byli blisko zwycięstwa i chcieli kolejnej szansy. Matt Jackson przyznał, że mylili się nazywając ich średniakami i to była jedna z trudniejszych obron pasów mistrzowskich, ale ten pomysł im nie odpowiada – nie będzie żadnego rewanżu. Wręcz przeciwnie, była to ostatnia szansa dla Party tak długo jak oni są mistrzami. Bucksi wspomnieli jeszcze, że są jednak świetni i niech tak trzymają, po czym pożegnali ich i odeszli.
Do rozczarowanych Private Party podszedł Stokely Hathaway wspominając, że choć wiele osób mówiło, iż jemu należy się kolejna szansa, nigdy jej nie dostawał, więc czemu miałoby być inaczej z Private Party? Mógł być w ich narożniku, ale odmówili. Są tu od czasu gdy rządził jeszcze Obama i czym mogą się pochwalić? Jeśli zawalczą jeszcze o tytuły i znowu przegrają, będzie już całkowicie po nich. Na koniec rzucił, że wszyscy wiedzą, że to Isiah jest większą solową gwiazdą, ale to oczywiście nie jego sprawa. Stokely odszedł, a Quen zaczął się zastanawiać czy właśnie tego im trzeba.


Na zapleczu byli The Elite i Jack Perry wspomniał, że zanim zajmą się swoimi sprawami, muszą odnotować coś istotnego w historii AEW. Dzisiaj są urodziny Kenny’ego Omegi. Tego nie było tu długo i wiedzą, że wycięto mu sporo gnijących jelit, żeby ratować mu życie, po tym co mu zrobili. Mają jednak dla niego wyjątkowy prezent. Był to tort z życzeniami, na który rzucili jednak podroby. Perry rzucił na odchodnym by Kenny wracał do zdrowia albo zdychał, nie obchodzi go to.


Orange Cassidy, Kyle O’Reilly i Rocky Romero z Conglomeration wygrali z The Elite przez dyskwalifikację, gdy Cassidy został zaatakowany przez Wheelera Yutę. Zjawili się pozostali członkowie Blackpool Combat Club, którzy dobrali się do Conglomeration, czemu z bezpiecznej odległości przyglądali się Elite. Z pomocą zjawili się najpierw Top Flight, a potem Dark Order, ale obie ekipy też zebrały jedynie lanie. Elite cały czas przypatrywali się temu bezczynnie, aż zjawił się Jack Perry zachęcając ich by poszli do szatni. BCC kontynuowali demolkę, a Moxley wziął jeszcze mikrofon zapowiadając, że każda osoba w AEW jest teraz zagrożona. Jeśli nie podobało im się to co stało się w sobotę lub to co robią teraz, muszą sobie zdać sprawę, że to jedynie koszt tego biznesu.


Za kulisami The Elite wspomnieli, że to nie ich sprawa. Zjawił się Daniel Garcia z pretensjami. Wspierali go Private Party.


Shelton Benjamin pokonał Lio Rusha. Po walce MVP pozostawił Rushowi swoją wizytówkę w spodenkach mówiąc, że Rush niepotrzebnie otwierał usta, ale jego partner biznesowy, zamknął je korzystając ze swojej mądrości i umiejętności. Dodał, że była to dobra próba. Mógłby wygłosić elokwentne oświadczenie o tym co dalej, ale trudno chyba o lepsze świadectwo od tego co zrobił przed chwilą Shelton. Zwrócił się jeszcze do Swerve’a Stricklanda, że ten powinien ponownie przemyśleć swoją pozycję, bo jego przyszłość może być taka jak Rusha. To już nie jest dom Swerve’a, bo ten spłonął. Powinni dokończyć rozmowę z WrestleDream… a konkretnie Swerve z Sheltonem.






Renee Paquette jest tym razem ze Swervem Stricklandem i Princem Naną. Była ciekawa oczywiście odpowiedzi na zaczepki sprzed chwili. Swerve stwierdził, że na to jakimi legendami i gwiazdami są MVP oraz Shelton, ich charaktery są wyjątkowo przeciętne. Jego minimum jest ich maksimum. Występ przeciwko Lio był imponujący, ale można to było przewidzieć. Jeśli chcą pójść na większą postać, to mądra decyzja, postąpiłby podobnie. Przyjmuje wyzwanie, gdziekolwiek i kiedykolwiek będą chcieli. Wspomniał, że obaj mają swoje dokonania, ale ruszyli na najgroźniejszego człowieka w AEW, więc niech nie zawiodą, bo on na pewno nie zawiedzie.


Tony Schiavone zaprosił do ringu Dona Callisa, któremu towarzyszyli Lance Archer i ROH TV Champion, Brian Cage. Callis stwierdził, że ma ważną wiadomość i myślał o konferencji prasowej, ale zdał sobie sprawę, że w tej branży nie ma poważnych dziennikarzy, więc sam zada sobie pytania. Parę tygodni temu dokonał doskonałej wymiany, pozyskując Archera. Po jego prawej stoi człowiek, który naprawił błędy i sprowadził ten tytuł z powrotem do jego rodziny. Chce i potrzebuje AEW Tag Team Championship, więc mogą tego dokonać właśnie Archer i Cage. Ma jednak więcej dobrych wieści. Zaprosił zatem Kyle’a Fletchera i nowego AEW International Championa, Konosuke Takeshitę. Callis zapowiedział, że z Takeshitą będą prawdziwie międzynarodowymi mistrzami, broniąc tytułu w różnych zakątkach świata. Konosuke powiedział coś po japońsku, po czym zaznaczył, że będzie bronił pasa na całym świecie, a jeśli ktoś chce rzucić mu wyzwanie, zaprasza. Callis poprosił teraz o uznanie dla Fletchera, który miał trudny okres i zmaga się z wieloma myślami. Don uściskał Kyle’a, po czym dopuścił go do mikrofonu. Fletcher wybąkał, że wszyscy pytają go czemu to zrobił. W tym właśnie problem. Wszyscy chcą gadać o Willu Ospreay’u, a Don Callis Family ma największą noc w swojej historii. Dlaczego zrobił to co zrobił? Szkoda. Callis nazwał jeszcze fanów ignorantami i zaznaczył, że jego rodzina jest silniejsza niż kiedykolwiek wcześniej.






Wywiad z Marią May, która denerwowała się, że więcej mówi się o Willow, podczas gdy ją pokonała. Następnie narzekała na brak konkurencji, gdy doskoczyła do niej Anna Jay. Sytuację próbował opanować Christopher Daniels, ale skończyło się to tylko tym, że przypadkowo został spoliczkowany przez Jay, gdy May uchyliła się przed jej ciosem.


Tym razem mamy Ricocheta, który podkreślił, że dalej nie został odliczony i nie jest mistrzem International tylko dlatego, że dwukrotnie wyrolował go Takeshita. Callis może nazywać Takeshitę najlepszym na świecie, ale w jego świecie trzeba to udowodnić w ringu. To walki pokazują jak jesteś dobry. Najlepsi nie muszą korzystać z pomocy innych. Wspomniał, że będzie na Collision i będzie gotowy zmierzyć się z Takeshitą lub kimś innym, kto rzuci mu wyzwanie.


Za kulisami trwała bójka Blackpool Combat Club z Top Flight i Dark Order. BCC odjechali w końcu. Evil Uno zaproponował Street Fight. Top Flight chcą tymczasem zawalczyć z BCC w sobotę na Collision.


W walce wieczoru mierzyli się Jay White i Christian Cage. W walkę wmieszali się Kip Sabian i Hangman Page. W końcówce Page powalił White’a, co umknęło sędziemu. Z sytuacji skorzystał Christian, który odliczył nieprzytomnego przeciwnika.






Do piątkowego AEW Rampage nagrano:
- Mark Briscoe vs. The Butcher
- Kyle O’Reilly vs. Aaron Solo
- Anna Jay vs. Trish Adora
- Private Party vs. MxM Collection.


Do sobotniego AEW Collision potwierdzono:
- Kyle Fletcher vs. Atlantis Jr.
- The Outrunners vs. Rush & Beast Mortos
- AEW Trios Championship: Blackpool Combat Club vs. Top Flight
- Ricochet vs. AR Fox.






W sobotę ukaże się ponadto AEW Battle of the Belts XII, do którego potwierdzono na razie tylko Eliminator pomiędzy Marią May i Anną Jay o szansę na AEW Women’s Championship. Warto nadmienić, że Collision i Battle of the Belts będą nagrywane dzisiaj w nocy w Stockton, a ich emisję zaplanowano w sobotni wieczór.


Na przyszłotygodniowe AEW Dynamite zapowiedziano:
- Jack Perry & Young Bucks vs. Daniel Garcia & Private Party
- Ladder War for ROH World Championship: Mark Briscoe vs. Chris Jericho.






Wreszcie AEW potwierdziło, że odcinek z 30 października będzie miał podtytuł „Fright Night” i zapowiedziano już pierwszą walkę na to wydarzenie: Shelton Benjamin vs. Swerve Strickland.