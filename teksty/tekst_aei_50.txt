Katarzyna Szaulińska laureatką Nagrody Dramaturgicznej im. Tadeusza Różewicza
Laureatką III edycji Konkursu o Nagrodę Dramaturgiczną im. Tadeusza Różewicza została Katarzyna Szaulińska, która otrzymała nagrodę główną oraz 50 tys. zł za dramat "Kret/Mara" - ogłosiła w sobotę kapituła. Uroczysta gala finałowa odbyła się w Teatrze Miejskim w Gliwicach.


"Nagrodziliśmy opowieść o miłości, niemiłości i wciskaniu czerwonego guzika. Nagrodziliśmy kunszt, z jakim autorka o tym opowiada. Nagrodziliśmy jej postapokaliptyczną wyobraźnię" - napisała w laudacji przewodnicząca Kapituły Nagrody Małgorzata Sikorska-Miszczuk.


Zwyciężczyni konkursu Katarzyna Szaulińska jest poetką, prozaiczką, psychiatrą i psychoterapeutką. W 2022 roku wydała zbiór opowiadań "Czarna ręka, zsiadłe mleko", który został nominowany do Nagrody Literackiej "Nike". Jest także autorką tomów poetyckich "Druga osoba" (Biuro Literackie, 2020) i "Kryptodom" (Biuro Literackie, 2023), scenariusza komiksu o depresji "Czarne fale" oraz monodramu "Córcia" wystawionego w Teatrze WARSawy. Jej anglojęzyczny zbiór wierszy "Faith in Strangers" w tłumaczeniu Marka Tardiego ukazał się w Stanach Zjednoczonych (Toad Press / Veliz Press, 2021).


"+Kret/Mara+ jest opowieścią o podróży, mroczną diagnozą człowieczeństwa, ciemną i pełną rozpaczy. Jest jednak i czymś więcej. Jest opowieścią o odkupieniu. Opowieścią o tym, że możemy skonfrontować się z własnym okrucieństwem, egoizmem i małością, aby prosić skrzywdzonych o wybaczenie. Podjąć decyzję, że pokuta jest najwłaściwszą drogą. Bardzo to w duchu Dostojewskiego, w duchu +Zbrodni i kary+ - tak jakbyśmy wracali do źródeł literatury, szukając w niej pocieszenia i rady" - podkreśliła Sikorska-Miszczuk.


W finale tegorocznego konkursu znalazły się także: "Błoto" Łukasza Pawłowskiego - tekst o postapokaliptycznym świecie, na wsi, w Polsce, w domu na uboczu, w którym mieszka dorosłe rodzeństwo, oraz "Norman Freeman" Agnieszki Jelonek - opowieść o "nowym, lepszym ja".


Wyboru dokonała kapituła pod przewodnictwem Małgorzaty Sikorskiej-Miszczuk, w której zasiadali Zyta Rudzka, Beniamin Bukowski, Roman Pawłowski i Paweł Szkotak.


"Mijają trzy lata od powołania nagrody i uważam, że jest to czas bardzo dobrze wykorzystany dla wspierania młodej polskiej dramaturgii. Po sukcesie Małgorzaty Maciejewskiej i dwóch realizacjach jej tekstu +Feblik+ w Teatrze Miejskim w Gliwicach powstaje spektakl VR na podstawie nagrodzonego tekstu +Szwaczka+ Łukasza Barysa. Pojawiają się także kolejne inicjatywy wokół współczesnych tekstów, jak spektakl internetowy Macieja Piasnego" - przekazał w informacji prasowej dyrektor Teatru Miejskiego oraz przewodniczący Rady Programowej Nagrody Grzegorz Krawczyk.


Dyrektor podkreślił również, że kapituła dokłada starań, aby finaliści zyskali należne ich twórczości wsparcie. Zapewnił, że pracuje nad rozwojem bazy sztuk konkursowych dla stałego zwiększania obiegu nowych tekstów w polskich teatrach.


Nagroda Dramaturgiczna im. Tadeusza Różewicza ma na celu "wspieranie twórców piszących dla teatru oraz promocję najbardziej wartościowych zjawisk zachodzących we współczesnej dramaturgii polskiej". Do ubiegłorocznego, pierwszego konkursu zgłoszono 131 utworów. Komisja kwalifikacyjna odrzuciła siedem, które nie spełniały warunków regulaminu. Z pozostałych 124 prac 21 przeszło do kolejnego etapu. Laureatką została Małgorzata Maciejewska, autorka sztuki "Feblik".


Tadeusz Różewicz mieszkał w Gliwicach od 1949 do 1968 roku - w 1995 r. został honorowym obywatelem tego miasta.