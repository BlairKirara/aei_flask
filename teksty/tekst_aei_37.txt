”Chodź na Łyżwy!” znowu w trasie! Kolejny przystanek: Oświęcim
Polski Związek Łyżwiarstwa Figurowego jak co roku odkrywa przed najmłodszymi tajemnice łyżwiarstwa figurowego. Już 2 listopada mieszkańcy Oświęcimia wezmą udział w dniu otwartym ogólnokrajowego programu “Chodź na Łyżwy!”. 


Rodzinny czas w sportowej atmosferze


Znajdujący się przy ul. Chemików 4 MOSiR Oświęcim przywita na lodowisku dzieci w wieku przedszkolnym i szkolnym, nie wykluczając przy tym młodzieży i dorosłych. Trwający od lat program ma za zadanie popularyzowanie łyżwiarstwa figurowego wśród najmłodszych, stwarzając przy okazji możliwość do rodzinnego spędzania czasu wolnego. Dzięki dedykowanym grupom stworzonym z myślą o opiekunach zarówno najmłodsi, jak i ich rodzice, będą mogli spróbować swoich sił w tej zachwycającej wizualnie dyscyplinie.


– Łyżwiarstwo to przepiękna przygoda. Rozwija wiele możliwości, talentów i można dzięki niej odkryć swoje predyspozycje. – podkreśla Ewa Lofek, trenerka UKŁF Unia Oświęcim. – Nawet jeśli udział w dniu otwartym nie sprawi, że uczestnicy zdecydują się związać z łyżwiarstwem profesjonalnie i wyczynowo, bez wątpienia pomoże im sprawdzić się na wielu płaszczyznach. Żeby tego było mało, goście będą mieli okazję zobaczyć pokazy profesjonalnych zawodników na żywo, a nie tylko w telewizji. To najlepszy sposób, by przekonać się, jak świetnie można się tą dyscypliną bawić – kontynuuje.


Zabawa pod okiem profesjonalistów


Zajęcia poprowadzą wykwalifikowani trenerzy z klubu UKŁF Unia Oświęcim, których podopieczni niejednokrotnie pojawili się na międzynarodowych zawodach. Wstęp na wydarzenie jest darmowy. Na miejscu będzie możliwość odpłatnego wypożyczenia łyżew zarówno dla najmłodszych, jak i ich rodziców. Zgłoszenie należy wypełnić przez internetowy formularz dostępny na stronie Polskiego Związku Łyżwiarstwa Figurowego.


– Idea programu stale ewoluuje. Podoba mi się, że dzieci zapisują się bezpośrednio przez aplikację Polskiego Związku Łyżwiarstwa figurowego. Wszystko jest klarowne, każdy – kto w porę się zapisze – ma możliwość wzięcia udziału i zapoznania się z łyżwiarstwem – dodaje Ewa Lofek. 


Harmonogram zajęć na dzień 2.11.2024 r.:


12:30 - 13:40 - I tura zajęć
13:40 - 13:55 - Przerwa techniczna
13:55 - 15:05 - II tura zajęć
Uczestnicy powinni dotrzeć na miejsce 30 minut przed zadeklarowaną wcześniej turą zajęć. 


Program towarzyszący najmłodszym od lat


„Chodź na Łyżwy” to program mający na celu popularyzowanie łyżwiarstwa figurowego w całej Polsce. Organizatorom zależy na szerzeniu świadomości o pozytywnym wpływie dyscypliny na młodych ludzi - zarówno w kontekście rozwoju fizycznego, ale również emocjonalnego czy społecznego. Dzięki bezpłatnym zajęciom i dniom otwartym organizowanym we współpracy z Ministerstwem Sportu i Turystyki oraz PGE Polską Grupą Energetyczną całe rodziny mogą czerpać radość z tego wyjątkowego sportu. 


Program realizowany jest nie tylko w Oświęcimiu, ale w 16 miastach w całej Polsce - m.in. w Gdańsku, Lublinie, Katowicach, Warszawie, Krakowie, Łodzi czy Cieszynie.