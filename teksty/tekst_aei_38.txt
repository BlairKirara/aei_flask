Łyżwiarskie Święto Duchów, czyli PGE Halloween Cup 2024 w Bydgoszczy
Bydgoskie Lodowisko Torbyd po raz kolejny wypełnią łyżwiarze figurowi z całej Europy. Wszystko to za sprawą czwartej edycji PGE Halloween Cup, która potrwa od 24 do 27 października. Na gości wydarzenia po raz pierwszy w historii cyklu czekają inauguracyjne eliminacje do  Pucharu Polski Młodzików. 


Bydgoskie Święto Duchów po raz czwarty


PGE Halloween Cup już po raz czwarty pojawia się na polskiej mapie zawodów łyżwiarskich. Organizowane przez Klub Sportowy ice’n’roll Bydgoszcz wydarzenie rokrocznie zapewnia fanom ogromną dawkę sportowych emocji, stale się przy tym rozrastając. W poprzedniej edycji udział wzięło niemal 200 zawodników z Polski i z zagranicy. Tym razem na liście uczestników zobaczymy aż 331 sportowców z 10 krajów – nie tylko z Polski, ale m.in. z Niemiec, Czech, Holandii, Francji czy Wielkiej Brytanii. 


– Jako komitet organizacyjny bardzo cieszymy się, że impreza przyciąga coraz więcej osób i po raz pierwszy zawody będą trwały pełne 4 dni. Daje nam to niesamowitą motywację do działania – zaznacza Maja Tandecka, trenerka oraz prezeska zarządu klubu KS ice’n’roll Bydgoszcz. – Zmiany na przestrzeni lat polegają na ulepszaniu wielu elementów, realizacji nowych pomysłów i ciągłej chęci zaskakiwania odbiorców. Nie osiadamy na laurach, a nasi wolontariusze prześcigają się w wymyślaniu kreatywnych rozwiązań – kontynuuje.


Rywalizacja toczyć będzie się w czterech konkurencjach: soliści, solistki, pary taneczne oraz solo dance. Na tafli pojawią m.in. doskonale znani w świecie łyżwiarskim Sofia Dowhal i Wiktor Kulesza, którzy przyzwyczaili widzów do pokazów na najwyższym poziomie.


Łyżwiarskie akrobacje w wyjątkowej atmosferze


Nazwa imprezy nie wzięła się z przypadku. Organizatorzy podczas wydarzenia starają się oddać bowiem klimat halloween, a łyżwiarze po swoich pokazach przebierają się w wyjątkowe kreacje. Na uwagę zasługuje również konkurencja Halloweenowej Interpretacji, podczas której zawodnicy mają okazję wzbogacić swe układy nietypowymi strojami.


– Lodowisko nabiera niezwykłego charakteru z uwagi na specjalnie przygotowaną scenografię, a całości towarzyszą przygotowane konkursy i zabawy dla uczestników. Zależy nam, żeby goście wyjechali od nas z dobrymi wspomnieniami i uśmiechami na twarzy. To niesłychanie ważne, jeżeli chcemy sprawiać, aby nasza dyscyplina była atrakcyjna dla młodszych i starszych odbiorców – mówi dalej trenerka i prezeska KS ice’n’roll.


– Pomysł powstał z potrzeby zorganizowania dla zawodników wyjątkowej imprezy wyróżniającej się na tle standardowych zawodów. Zależało nam, aby łyżwiarze poczuli wyjątkową atmosferę wydarzenia sportowego, jednocześnie bawiąc się dyscypliną i integrując z resztą uczestników – tłumaczy Maja Tandecka.


Z uwagi na niepowtarzalny klimat panujący na lodowisku – PGE Halloween Cup jest jedynym tego typu wydarzeniem w Polsce. W tym roku motywem przewodnim zawodów stało się magiczne uniwersum Harrego Pottera.


Pierwsze starcie Pucharu Polski Młodzików


Tegoroczna odsłona PGE Halloween Cup związała się również z Pucharem Polski Młodzików – nowym formatem rywalizacji spod szyldu Polskiego Związku Łyżwiarstwa Figurowego przeznaczonym dla osób od 8 do 13 roku życia. W ramach bydgoskiego wydarzenia odbędą się pierwsze z trzech startów eliminacyjnych będących drogą do głównej odsłony zawodów. Najlepsi uczestnicy już w styczniu pojawią się podczas organizowanego przez PZŁF Finału Pucharu Polski Młodzików.


Zawodnicy wezmą udział wyłącznie w kategoriach solowych i zostaną podzieleni na trzy klasy wiekowe: brązową, srebrną i złotą. Sam Puchar Polski Młodzików będzie świetną okazją nie tylko dla młodszych zawodników wspinających się po szczeblach kariery, ale i trenerów, którzy będą mogli przyjrzeć się z bliska przyszłym gwiazdom dyscypliny.


Oglądaj za darmo z trybun lub przez Internet


PGE Halloween Cup 2024 odbywać się będzie w Bydgoszczy od 24 do 27 października na lodowisku Torbyd  przy ul. Toruńskiej 59. Wstęp na trybuny jest bezpłatny, a internetową transmisję z wydarzenia znajdziecie na kanale YouTube Polskiego Związku Łyżwiarstwa Figurowego.


– Jeśli macie ochotę na dobrą zabawę, a przy okazji niesamowite widowisko łyżwiarskie i rywalizację sportową podczas jedynej takiej imprezy w Polsce – to gorąco zapraszamy – przekonuje Maja Tandecka.


Partnerami PGE Halloween Cup 2024 są w tym roku PGE Polska Grupa Energetyczna, Polski Związek Łyżwiarstwa Figurowego, Miasto Bydgoszcz, Rolla, Ul.Illustration, Ryłko Nieruchomości, ViStream oraz Team Skadi.