Zgrupowanie Kadry Narodowej


Dziś na lodowisku COS Torwar II w Warszawie rozpoczyna się największe od lat zgrupowanie kadry narodowej. W konsultacjach wezmą udział soliści i solistki od kategorii seniora po młodzików oraz pary taneczne i sportowe. Wydarzenie potrwa aż półtora tygodnia.


Zgrupowanie otworzą zajęcia przeznaczone dla par tanecznych. Na zawodników czekają sesje treningowe na lodzie prowadzone przez znakomitego byłego włoskiego tancerza Matteo Zanniego. Oprócz tego tancerze wezmą udział w treningu wzmacniającym prowadzonym przez Natalię Foszer, zajęciach tanecznych z Anną Jujką, wykładzie na temat antydopingu (POLADA) oraz w treningu plyometrycznym z Piotrem Ciebierą i zajęciach dotyczących prawidłowego oddechu ze specjalistką z Fizjo4Life – Barbarą Stabach.


W niedzielę będzie chwila na złapanie oddechu Zawodnicy wezmą udział w sesji zdjęciowej.


A od poniedziałku do pracy ruszają soliści i solistki. Podobnie jak w ubiegłym roku, zajęcia na lodzie poprowadzi dobrze nam znana Angelina Turenko w towarzystwie Franci Bianconi – moderatorki. Na solistów również czeka wykład poświęcony antydopingowi, zajęcia poświęcone oddechowi, zajęcia taneczne i tabata. Ostatniego dnia zawodnicy wezmą udział w warsztatach z psychologiem Pawłem Drużkiem.


Zapowiada się naprawdę intensywny czas, ale nikt nie mówił, że będzie lekko. Niezwykle się cieszymy, że tegoroczne zgrupowanie jest jeszcze większe!


BIO:


• Matteo Zanni - włoski trener tańca na lodzie i były zawodnik. Z Anną Cappellini zdobył cztery medale w serii ISU Junior Grand Prix i brąz w finale JGP 2004. Posiada uprawnienia Międzynarodowego Specjalisty Technicznego. Obecnie razem z Barborą Reznickovą we włoskiej Egnie prowadzi najsilniejszy ośrodek taneczny w Europie. Jego podopieczni to między innymi Mistrzowie Świata Juniorów, Katerina Mrazkova i Daniel Mrazek czy szósty duet poprzednich Mistrzostw Europy, Natalie Taschlerova i Filip Taschler.


• Franca Bianconi - włoska trenerka łyżwiarstwa figurowego i była zawodniczka, uczestniczka ZIO w 1980 roku, koordynatorka w ośrodku Międzynarodowej Unii Łyżwiarskiej „Ice Lab” w Bergamo, do jej podopiecznych należą m. in. Matteo Rizzo czy Rebecca Ghilardi i Filippo Ambrosini.


• Angelina Turenko - przez pięć lat była drugim trenerem w teamie mistrza olimpijskiego Aleksieja Urmanowa. Do niedawna pracowała z Lorenzo Magrim w YGA, aktualnie prowadzi razem z Alisą Mikonsaari sekcję solistów w Ice Lab – oddział Assago. Aktualnie pod jej skrzydłami znajdują się m.in. Katia Kurakowa, Władimir Samoiłow czy Anna Pezzetta.


• Anna „YouYa” Jujka - tancerka, nauczycielka hip hopu i choreografka. W ciągu wieloletniej pracy z tańcem, miała styczność z wieloma technikami takimi jak: jazz, modern dance, hip hop, ragga, house i wieloma innymi. Doświadczenie zdobywała nie tylko w Polsce, ale również w Anglii, Francji, Niemczech i USA. Choreografka trzech edycji You Can Dance Polska.


• Paweł Drużek - absolwent kierunków psychologia i pedagogika na Uniwersytecie Łódzkim oraz podyplomowe studia z psychologii sportu na AWF w Warszawie, trener mentalny, psycholog sportowy.


• Natalia Foszer - była łyżwiarka figurowa, trener personalny, trener przygotowania motorycznego, terapeuta integracji sensorycznej.


• Piotr Ciebiera - trener przygotowania motorycznego, instruktor kinezyprofilaktyki i kinezygerontoprofilaktyki.


• Grzegorz Borkowski (POLADA) - przedstawiciel Polskiej Agencji Antydopingowej zajmującej się zagadnieniami związanymi z antydopingiem, środkami antydopingowymi, szerzeniu zasad fair play i bezpieczeństwa w sporcie.


• Barbara Stabach (Fizjo4Life) - doświadczona trenerka oddechu, trenerka medyczna, w swojej pracy skupia się na odkrywaniu i korygowaniu indywidualnych wzorców oddechowych.