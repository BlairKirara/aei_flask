30 listopada 1939 roku rozpoczęła się wojna zimowa


Tego dnia 1939 roku rozpoczęła się wojna zimowa (talvisota)
Wojna zimowa, wojna sowiecko-fińska, wojna radziecko-fińska, talvisota, to określenie na konflikt zbrojny pomiędzy ZSRR a Finlandią, rozpoczęty 30 listopada 1939 roku przez sowietów.


Zgodnie z tajnym protokołem do paktu Ribbentrop-Mołotow, Finlandia wraz z połową terytorium Polski i krajami bałtyckimi miała się znaleźć w strefie wpływów Związku Sowieckiego. 12 października 1939 roku ZSRR wystąpił z ostatecznym żądaniem przesunięcia granicy fińsko-radzieckiej o 25km na północny zachód od istniejącej linii granicznej.


Sowieci żądali również wydzierżawienia półwyspu Hanko na 30 lat w zamian oferowano dwa razy większy obszar Karelii, który był kiepsko rozwinięty i bardzo słabo zaludniony. ZSRR żądał również demontażu fortyfikacji Linii Mannerheima rząd fiński odmówił spełnienia żądań.


30 listopada 1939 roku Związek Sowiecki bez wypowiedzenia wojny dokonał zbrojnej agresji na Finlandię. Do ataku ruszyły liczące 450 000 żołnierzy 23 dywizje, które mogły liczyć na wsparcie kilku tysięcy czołgów, pojazdów opancerzonych i samolotów.


Armia Czerwona  szybko dotarła do linii Mannerheima, a sowieckie lotnictwo zbombardowało Helsinki oraz pięćdziesiąt innych miast. Finowie do obrony swojej Ojczyzny zmobilizowali 230 000 żołnierzy, którzy mogli liczyć na wsparcie około 60 czołgów z czego połowa to przestarzałe Renault FT-17 i 121 samolotów.


Sowietom nie udało się przełamać fińskich umocnień na przesmyku Karelskim odnosili za to sukcesy na północy gdzie udało się im wedrzeć na terytorium Finlandii lecz ostatecznie obrońcom udało się odepchnąć napastników. 


Czerwonoarmistów dziesiątkowali strzelcy wyborowi oraz ukryte stanowiska karabinów maszynowych. Fińscy żołnierze świetnie się maskowali, gdyż nosili białe mundury. Do szybkiego poruszania się używali nart.


Natomiast Rosjanie ubrani byli w zielone mundury, dobrze widoczne na zasypanym śniegiem terenie. 


Pod koniec wojny Finom we znaki zaczął dawać się niedostatek amunicji, a sowietom udało się w końcu przełamać linie Mannerheima, co zmusiło rząd Finlandii do podpisania traktatu pokojowego 13 marca 1940 roku.


Wojna zimowa odsłoniła wszystkie słabe punkty Armii Czerwonej, która poniosła bardzo wysokie straty:


128 000 zabitych,
260 000 rannych,
2 200 zniszczonych czołgów,
600 zestrzelonych samolotów.
Straty fińskie to:


24 000 zabitych,
ok. 40 000 rannych. 
Finlandia, pomimo utraty części terytorium, zdołała jednak obronić swoją niezależność.


Jako ciekawostkę warto dodać, że jednym ze strzelców wyborowych, który dziesiątkował sowietów był Simo Häyhä, „Biała śmierć”. ubrany w biały ubiór ochronny, zabił z broni snajperskiej nie używając przy tym lunety 505 żołnierzy Armii Czerwonej co daje mu status najskuteczniejszego snajpera w historii wojen. Używał też pistoletu maszynowego Suomi oraz pistoletu Lahti L-35, z których zabił jeszcze ponad 200 nieprzyjaciół, co daje mu w sumie ponad 705 trafień śmiertelnych.