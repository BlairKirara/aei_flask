Wojna zimowa z polskiej perspektywy
18 lutego 2000 r. w sali im. Karola Musioła w opolskim ratuszu odbyła się sesja naukowa pt.
„Wojna zimowa — konflikt militarny pomiędzy ZSRR i Finlandią na przełomie 1939-1940".
W debacie zorganizowanej przez Instytut Historii Uniwersytetu Opolskiego i Urząd Miasta Opola uczestniczyli historycy dziejów najnowszych, m.in. z Warszawy, Krakowa i Opola,
attaché wojskowy Finlandii w Polsce — Juha Makipaa oraz przedstawiciele fińskiego miasta
Kuopio.
Celem sesji jest popularyzacja czynu zbrojnego i bohaterstwa Finów z okazji 60 rocznicy
zakończenia wojny zimowej (13 III 1940 r. podpisano traktat pokojowy) oraz uczczenie
20 rocznicy partnerskiej współpracy pomiędzy Opolem i Kuopio — powiedział otwierający
obrady prezydent Opola Leszek Pogan. Moderatorem części naukowej był prof. dr hab.
Michał Lis, który w słowie wprowadzającym zwrócił uwagę na fakt niedostatecznego naświetlenia w historiografii polskiej konfliktu radziecko-fińskiego z przełomu lat 1939-1940 (z wyjątkiem historyków podejmujących tę problematykę, jak Marian Zgórniak, Andrzej Kastory,
Bernard Piotrowski czy Tadeusz Konecki). Konsekwencje tego konfliktu, w ocenie prof. Lisa
miały decydujące znaczenie dla fińskiej państwowości i historii, szczególnie w drugiej połowie
XX w.
Tematem pierwszego wystąpienia była: „Finlandia w polityce wielkich mocarstw w latach
1939-1940". Prof. dr hab. Andrzej Kastory z Akademii Pedagogicznej w Krakowie mówił tu
w pierwszej kolejności o radzieckiej polityce wobec Finlandii, począwszy od tzw. wojny nerwów prowadzonej przez Rosjan od początku października 1939 r., przez jesienne negocjacje
zakończone pomimo dobrej woli Finów fiaskiem, po próby stworzenia przez fińską partię
komunistyczną „demokratycznego rządu Finlandii" z Ottonem Wilhelmem Kuusinenem na
czele. Przedstawiając w omawianym okresie stosunek Trzeciej Rzeszy do Finlandii, prof.
Kastory zwrócił uwagę na oburzenie, jakie wywołała radziecka agresja i profińskie sympatie
wielu Niemców, podkreślając jednocześnie, że władze podjęły daleko idące środki, aby nie
ujawniano ich publicznie. Osobny wątek wystąpienia stanowiła prezentacja przebiegu prac
i ustaleń Ligi Narodów, która została zobligowana do wnikliwej analizy sytuacji wynikłej
z radzieckiej agresji przeciwko Finlandii. Nigdzie jednak wybuch wojny nie wywołał takiego
oburzenia jak w Stanach Zjednoczonych, niestety — co podkreślił krakowski historyk —
wszystko, co Finlandia zdołała uzyskać, przy osobistym zaangażowaniu prezydenta Roosevelta, to 10 milionów dolarów, a i to pod warunkiem, że nie zostaną one użyte na zakup broni.
Kreśląc stanowisko Wielkiej Brytanii i Francji prof. Kastory mówił o gotowości udzielenia
pomocy, która jednak okazała się obietnicą bez pokrycia. Kończąc swoje wystąpienie, zwrócił


uwagę na neutralną postawę państw skandynawskich, które jednak o zajęciu takiego stanowiska w przypadku ewentualnego konfliktu mówiły jeszcze na długo przed jego wybuchem.
„Rząd RP na emigracji wobec agresji ZSRR na Finlandię" to zagadnienie, które znalazło
odzwierciedlenie w wystąpieniu prof. dr. hab. Mariana Marka Drozdowskiego, historyka
XX-wiecznych dziejów Polski i Polaków. W referacie zwrócił uwagę na fakt powszechnego
zainteresowania wojną sowiecko-fińską w społeczeństwie polskim, wynikający z sytuacji Polaków w pierwszym okresie II wojny światowej. Mówiąc o polityce gabinetu gen. Władysława
Sikorskiego, zaznaczył, że już w pierwszych dniach po agresji sowieckiej rząd wyraził współczucie i solidarność z narodem fińskim. Naświetleniu podnoszonej w literaturze przedmiotu
kwestii udziału polskich formacji wojskowych w ekspedycji sojuszniczej do Finlandii prof.
Drozdowski poświęcił sporo miejsca, uwypuklając względy polityczne, które stały za taką, a nie
inną decyzją rządu polskiego (głosowanie na forum gabinetu dotyczące dołączenia polskiej
brygady ochotniczej do sojuszniczej ekspedycji nastąpiło 24 stycznia 1940 r.). Nawiązaniu
bliższej współpracy polsko-fińskiej na szczeblu rządowym, zdaniem prof. Drozdowskiego,
przeszkodził opór Wielkiej Brytanii i Francji, które ograniczały do minimum polskie działania,
oraz obawa Finów przed możliwością ujawnienia kontaktów z rządem polskim przed Niemcami. W ocenie referenta agresja ZSRR na Finlandię stworzyła dla Polaków sytuację, w której
na arenie międzynarodowej ich racje i dotychczasowe wystąpienia nabierały nowego oblicza,
szczególnie w odniesieniu do oceny polityki komunistycznego imperium. Reasumując swoje
wystąpienie, prof. Drozdowski podkreślił, że Polacy, jak i reprezentujący ich w trakcie wojny
rząd gen. Sikorskiego z siedzibą w Angers, jak mało kto rozumieli sytuację, w jakiej znaleźli
się po 30 listopada 1939 r. Finowie.
Do kwestii „Agresja sowiecka na Finlandię w polskich i międzynarodowych podręcznikach historii" odniósł się w swoim wystąpieniu Dyrektor Instytutu Historii Uniwersytetu
Opolskiego, prof. dr hab. Adam Suchoński. Podkreślając, że jego badania nad podręcznikami
dotyczą tego typu książek z 56 krajów wszystkich kontynentów, przedstawił niezwykle interesujący obraz zróżnicowania, jakiemu w podręcznikach — często jedynych dla wielu książek
o tematyce historycznej — poddawana jest wojna zimowa. W ocenie prof. Suchońskiego
polskie podręczniki ostatniej dekady w sposób obiektywny i wyważony prezentują genezę,
przebieg i następstwa wojny. Treści merytoryczne często znajdują potwierdzenie w zamieszczanych mapkach podręcznikowych, wykresach (przedstawiających obrazowo np. stosunek
sił armii dwóch państw), czy też interesujące fotografie, ilustrujące dla przykładu setki
radzieckich wozów bojowych uszkodzonych przez wojska fińskie. Zdaniem opolskiego specjalisty z zakresu dydaktyki historii, dzięki m.in. odpowiedniemu wyeksponowaniu w podręcznikach treści związanych z wojną zimową traci ona miano wojny zapomnianej bądź celowo
rugowanej ze względów politycznych z kart szkolnej edukacji historycznej (taką sytuację
spotykamy w krajach podporządkowanych ZSRR do końca lat osiemdziesiątych). Trudno się
dziwić, konstatował prof. Suchoński, skoro wojna, która miała trwać najwyżej 2-3 tygodnie,
przeciągnęła się w krwawy kilkumiesięczny konflikt zbrojny, ukazując całemu światu słabość
Armii Czerwonej. Uczestników sesji szczególnie zainteresowała informacja o tym, że w Finlandii problematyce związanej z talvisotq (fińska nazwa wojny zimowej) poświęcony jest
ogromny dział w programie i niemal osobny podręcznik, a jego analiza to blisko rok szkolnej
edukacji. Dla porównania problematyce wojny obronnej Polski we wrześniu 1939 r. czy
powstaniu warszawskiemu 1944 r. w polskich podręcznikach poświęca się jedynie kilka stron,
a na ich realizację przeznaczone są maksymalnie 2-3 jednostki lekcyjne.


„Na pomoc Finlandii. Polacy wobec wojny sowiecko-fińskiej " to tytuł kolejnego przedstawionego podczas sesji referatu, którego Autor, dr hab. Krzysztof Tarka z Uniwersytetu Opolskiego — badacz stosunków polsko-litewskich w XX w., odniósł się do sprawy nie
zrealizowanego ostatecznie planu wykorzystania polskich żołnierzy internowanych na terenie
Litwy i Łotwy w celu wsparcia walczących Finów. Zamierzenia te rodziły się równocześnie
w otoczeniu gen. Sikorskiego, jak i wśród Polaków przebywających w państwach bałtyckich.
Znamienny dla całej sprawy i jednocześnie decydujący o jej niepowodzeniu, co podkreślił
dr Tarka, był stosunek nie krajów, w których polscy żołnierze się znajdowali, ale Szwecji, która
sprzeciwiała się ich przyjęciu na swoim terytorium celem przedostania się do Finlandii, by nie
narażać się Niemcom.
W ostatnim referacie wyeksponowany został mocno wątek biograficzny, za sprawą mgr.
Marka Białokura z Uniwersytetu Opolskiego, który mówił o „Polskich aspektach biografii
marszałka Carla G. E. Mannerheima". Odnosząc się do Mannerheima — postaci pierwszego
formatu w dziejach fińskiej irredenty, naświetlony został ten fragment jego życia, w którym
marszałek bezpośrednio stykał się z Polską i Polakami, począwszy od wieloletniego pobytu
Mannerheimana na przełomie XIX i XX w. na ziemiach polskich w roli oficera carskiej armii,
przez bliskie związki z polską arystokracją (szczególnie bliskie stosunki z Marią Lubomirską),
po spotkania z postacią często z nim zestawianą na gruncie polskim — marszałkiem Józefem
Piłsudskim. W niepodległej już Finlandii lat międzywojnia Mannerheim często i chętnie
podejmował gościną Polaków, sam również towarzysko bywając w polskiej ambasadzie. Polskich wątków w biografii marszałka Mannerheima nie zabrakło i podczas wojny zimowej,
kiedy to, znając polską historię, realia i stosunek większości społeczeństwa do ZSRR, zwracał
się o polską pomoc dla Finlandii.
Tradycją organizowanych przez opolskie środowisko historyków konferencji stało się
aktywne angażowanie w ich organizację i rozwój studenckich kół naukowych. Tym razem za
sprawą Szkolnego Koła Naukowego — Dydaktyki Historii UO uczestnicy obrad mieli możliwość zapoznania się z przygotowanym komunikatem ukazującym wojnę zimową w szkolnej
edukacji historycznej w Polsce. Chodziło o możliwości realizacji na poziomie gimnazjum
i liceum w ramach jednostki lekcyjnej tematu poświęconego wojnie radziecko-fińskiej z przełomu 1939 i 1940 r. Zaprezentowane zostały nowatorskie metody wykorzystania środków
dydaktycznych, a uczestnicy sesji mieli dzięki temu możliwość obejrzenia specjalnie przygotowanego na tę okazje angielskiego filmu dokumentalnego Soviet-Finnish Winter War, opartego na interesujących materiałach archiwalnych.
W referatach i podsumowującej sesję dyskusji stwierdzono, że konflikt zbrojny, jakim była
kilkumiesięczna wojna radziecko-fińska, wpłynął przede wszystkim na utratę prestiżu przez
ZSRR i jego armię, a jednocześnie był elementem budującym optymizm wśród autorów
przyszłego planu niemieckiej agresji na Związek Sowiecki. Jednak przebieg wojny, trwającej
od 30 listopada 1939 r. do 13 marca 1940 r., ukazał Finówjako niezłomnych obrońców własnej
państwowości, których, co zgodnie podkreślili uczestnicy sesji w swoich wystąpieniach, Polacy.
doskonale rozumiejąc, bardzo wysoko oceniali. Sesję zakończyły podziękowania delegacji fińskiej, aktywnie biorącej udział w dyskusji i wyrazy uznania za podjęcie w ramach sesji naukowej tak ważnej dla nich problematyki